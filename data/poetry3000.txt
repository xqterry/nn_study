日:旦出扶桑路，遥升若木枝。云间五色满，霞际九光披。东陆苍龙驾，南郊赤羽驰。倾心比葵藿，朝夕奉光曦。
月:桂满三五夕，蓂开二八时。清辉飞鹊鉴，新影学蛾眉。皎洁临疏牖，玲珑鉴薄帷。愿言从爱客，清夜幸同嬉。
星:蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
风:落日生蘋末，摇扬遍远林。带花疑凤舞，向竹似龙吟。月动临秋扇，松清入夜琴。若至兰台下，还拂楚王襟。
云:英英大梁国，郁郁秘书台。碧落从龙起，青山触石来。官名光邃古，盖影耿轻埃。飞感高歌发，威加四海回。
烟:瑞气凌青阁，空濛上翠微。迥浮双阙路，遥拂九仙衣。桑柘迎寒色，松篁暗晚晖。还当紫霄上，时接彩鸾飞。
露:滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
雾:曹公迷楚泽，汉帝出平城。涿鹿妖氛静，丹山霁色明。类烟飞稍重，方雨散还轻。倘入非熊兆，宁思玄豹情。
雨:西北云肤起，东南雨足来。灵童出海见，神女向台回。斜影风前合，圆文水上开。十旬无破块，九土信康哉。
雪:瑞雪惊千里，同云暗九霄。地疑明月夜，山似白云朝。逐舞花光动，临歌扇影飘。大周天阙路，今日海神朝。
山:地镇标神秀，峨眉上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
石:宗子维城固，将军饮羽威。岩花鉴里发，云叶锦中飞。入宋星初陨，过湘燕早归。倘因持补极，宁复想支机。
原:玉粲销忧日，江淹起恨年。带川遥绮错，分隰迥阡眠。□□横周甸，莓苔阙晋田。方知急难响，长在脊令篇。
野:凤出秦郊迥，鹑飞楚塞空。苍梧云影去，涿鹿雾光通。草暗少原绿，花明入蜀红。谁言版筑士，犹处傅岩中。
田:贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
道:铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
海:习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
江:日夕三江望，灵潮万里回。霞津锦浪云，月浦练花开。湍似黄牛去，涛从白马来。英灵已杰出，谁识卿云才。
河:源出昆仑中，长波接汉空。桃花来马颊，竹箭入龙宫。德水千年变，荣光五色通。若披兰叶检，□□□□□。
洛:九洛韶光媚，三川物候新。花明丹凤浦，日映玉鸡津。元礼期仙客，陈王睹丽人。神龟方锡瑞，绿字重来臻。
城:四塞称天府，三河建洛都。飞云霭层阙，白日丽南隅。独下仙人凤，群惊御史乌。何辞一万里，边徼捍匈奴。
门:奕奕彤闱下，煌煌紫禁隈。阿房万户列，阊阖九重开。疏广遗荣去，于公待驷来。讵知金马侧，方朔有奇才。
市:闤闠开三市，旗亭起百寻。渐离初击筑，司马正弹琴。细柳龙鳞映，长槐兔月阴。徒知观卫玉，讵肯挂秦巾。
井:玉甃谈仙客，铜台赏魏君。蜀都宵映火，杞国旦生云。向日莲花净，含风李树薰。已开千里国，还聚五星文。
宅:寂寞蓬蒿径，喧喧湫隘庐。屡隆长者辙，时引故人车。孟母迁邻罢，将军辞第初。谁怜草玄处，独对一床书。
池:彩棹浮太液，清觞醉习家。诗情对明月，云曲拂流霞。烟散龙形净，波含凤影斜。安仁动秋兴，鱼鸟思空赊。
楼:百尺重城际，千寻大道隈。汉宫井干起，吴国落星开。笛怨绿珠去，箫随弄玉来。销忧聊暇日，谁识仲宣才。
桥:乌鹊填应满，黄公去不归。势疑虹始见，形似雁初飞。妙应七星制，高分半月辉。秦王空构石，仙岛远难依。
经:汉室鸿儒盛，邹堂大义明。五千道德阐，三百礼仪成。青紫方拾芥，黄金徒满籝。谁知怀逸辩，重席冠群英。
史:马记天官设，班图地里新。善谈方亹亹，青简见彬彬。方朔初闻汉，荆轲昔向秦。正辞堪载笔，终冀作良臣。
诗:都尉仙凫远，梁王驷马来。扇中纨素制，机上锦纹回。天子三章传，陈王七步才。缁衣久擅美，祖德信悠哉。
赋:布义孙卿子，登高楚屈平。铜台初下笔，乐观正飞缨。乍有凌云势，时闻掷地声。造端长体物，无复大夫名。
书:削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
檄:羽檄本宣明，由来□木声。联翩至汉国，迢递入燕营。毛义持书去，张仪韫璧行。曹风虽觉愈，陈草始知名。
纸:妙迹蔡侯施，芳名左伯驰。云飞锦绮落，花发缥红披。舒卷随幽显，廉方合轨仪。莫惊反掌字，当取葛洪规。
笔:握管门庭侧，含毫山水隈。霜辉简上发，锦字梦中开。鹦鹉摛文至，麒麟绝句来。何当遇良史，左右振奇才。
砚:左思裁赋日，王充作论年。光随锦文发，形带石岩圆。积润循毫思，开池小学前。君苗徒见爇，谁咏士衡篇。
墨:长安分石炭，上党结松心。绕画蝇初落，含滋绶更深。悲丝光易染，叠素彩还沉。别有张芝学，书池幸见临。
剑:我有昆吾剑，求趋夫子庭。白虹时切玉，紫气夜干星。锷上芙蓉动，匣中霜雪明。倚天持报国，画地取雄名。
刀:列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊一百炼，特拟定三边。
箭:汉甸初收羽，燕城忽解围。影随流水急，光带落星飞。夏列三成范，尧沉九日辉。断蛟云梦泽，希为识忘归。
弹:侠客持苏合，佳游满帝乡。避丸深可诮，求炙遂难忘。金迸疑星落，珠沉似月光。谁知少孺子，将此见吴王。
弩:挺质本轩皇，申威振远方。机张惊雉雊，玉彩耀星芒。高鸟行应尽，清猿坐见伤。苏秦六百步，持此说韩王。
旗:桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
旌:告善康庄侧，求贤市肆中。拥麾分彩雉，持节曳丹虹。影丽天山雪，光摇朔寒风。方知美周政，抗旆赋车攻。
戈:富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横□阵云边。
鼓:舜日谐鼗响，尧年韵土声。向楼疑吹击，震谷似雷惊。仙鹤排门起，灵鼍带水鸣。乐云行已奏，礼曰冀相成。
弓:桃文称辟恶，桑质表初生。宛转雕鞬际，依稀半月明。遥弯落雁影，虚引怯猿声。徒切乌号思，攀龙遂不成。
琴:名士竹林隈，鸣琴宝匣开。风前中散至，月下步兵来。淮海多为室，梁岷旧作台。子期如可听，山水响馀哀。
瑟:伏羲初制法，素女昔传名。流水嘉鱼跃，丛台舞凤惊。嘉宾饮未极，君子娱俱并。倘入丘之户，应知由也情。
琵琶:朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
筝:蒙恬芳轨设，游楚妙弹开。新曲帐中发，清音指下来。钿装模六律，柱列配三才。莫听西秦奏，筝筝有剩哀。
钟（一作宋之问诗）:既接南邻磬，还随北里笙。平陵通曙响，长乐警宵声。秋至含霜动，春归应律鸣。欲知常待扣，金虚有馀清。
箫:虞舜调清管，王褒赋雅音。参差横凤翼，搜索动人心。□□□□□，□□□□□。□□□□□，□□□□□。
笛（一作宋之问诗）:羌笛写龙声，长吟入夜清。关山孤月下，来向陇头鸣。逐吹梅花落，含春柳色惊。行观向子赋，坐忆旧邻情。
笙:悬匏曲沃上，孤筱汶阳隈。形写歌鸾翼，声随舞凤衰。欢娱分北里，纯孝即南陔。今日虞音奏，跄跄鸟兽来。
歌:汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
舞:妙伎游金谷，佳人满石城。霞衣席上转，花岫雪前朝。仪凤谐清曲，回鸾应雅声。非君一愿重，谁赏素腰轻。
珠:灿烂金舆侧，玲珑玉殿隈。昆池明月满，合浦夜光回。彩逐灵蛇转，形随舞凤来。甘泉宫起罢，花媚望风台。
玉:映石先过魏，连城欲向秦。洛阳陪胜友，燕赵类佳人。方水晴虹媚，常山瑞马新。徒为卞和识，不遇楚王珍。
金:南楚标前贡，西秦识旧城。祭天封汉岭，掷地警孙声。向日披沙净，含风振铎鸣。方同杨伯起，独有四知名。
银:思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
钱:汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
锦:汉使巾车远，河阳步障陈。云浮仙石日，霞满蜀江春。机迥回文巧，绅兼束发新。若逢楚王贵，不作夜行人。
罗:妙舞随裙动，行歌入扇清。莲花依帐发，秋月鉴帷明。云薄衣初卷，蝉飞翼转轻。若珍三代服，同擅绮纨名。
绫:金缕通秦国，为裘指魏君。落花遥写雾，飞鹤近图云。马眼冰凌影，竹根雪霰文。何当画秦女，烟际坐氤氲。
素:□□□□女，纤腰洛浦妃。□□远方望，雁足上林飞。妙夺鲛绡色，光腾月扇辉。非君下路去，谁赏故人机。
布:御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
舟:征棹三江暮，连樯万里回。相乌风际转，画鹢浪前开。羽客乘霞至，仙人弄月来。何当同传说，特展巨川材。
车:天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
床:传闻有象床，畴昔献君王。玳瑁千金起，珊瑚七宝妆。桂筵含柏馥，兰席拂沉香。愿奉罗帷夜，长乘秋月光。
席:辟席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
帷:久闭先生户，高褰太守车。罗将翡翠合，锦逐凤皇舒。明月弹琴夜，清风入幌初。方知决胜策，黄石受兵书。
帘:清风时入燕，紫殿几含秋。暧暧笼铃阁，纤纤上玉钩。窗中翡翠动，户外水精浮。巧作盘龙势，长迎飞燕游。
屏:洞彻琉璃蔽，威纡屈膝回。锦中云母列，霞上织成开。山水含春动，神仙倒景来。修身兼竭节，谁识作铭才。
被:桂友寻东阁，兰交聚北堂。象筵分锦绣，罗荐合鸳鸯。光逸偷眠稳，王章泣恨长。孔怀欣共寝，棣萼几含芳。
鉴:明鉴掩尘埃，含情照魏台。日中乌鹊至，花里凤凰来。玉彩疑冰彻，金辉似月开。方知乐彦辅，自有鉴人才。
扇:翟羽旧传名，蒲葵价不轻。花芳不满面，罗薄讵障声。御热含风细，临秋带月明。同心如可赠，持表合欢情。
烛:兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
酒:孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
兰:虚室重招寻，忘言契断金。英浮汉家酒，雪俪楚王琴。广殿轻香发，高台远吹吟。河汾应擢秀，谁肯访山阴。
菊:玉律三秋暮，金精九日开。荣舒洛媛浦，香泛野人怀。靃靡寒潭侧，丰茸晓岸隈。黄花今日晚，无复白衣来。
竹:高簳楚江濆，婵娟合曙氛。白花摇凤影，青节动龙文。叶扫东南日，枝捎西北云。谁知湘水上，流泪独思君。
藤:吐吐依松磴，舒苗长石台。神农尝药罢，质子寄书来。色映蒲萄架，花分竹叶杯。金堤不见识，玉润几重开。
萱:屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
茅:楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
荷:新溜满澄陂，圆荷影若规。风来香气远，日落盖阴移。鱼戏排缃叶，龟浮见绿池。魏朝难接采，楚服但同披。
萍:二月虹初见，三春蚁正浮。青蘋含吹转，紫帝带波流。屡逐明神荐，常随旅客游。既能甜似蜜，还绕楚王舟。
菱:钜野韶光暮，东平春溜通。影摇江浦月，香引棹歌风。日色翻池上，潭花发镜中。五湖多赏乐，千里望难穷。
瓜:欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉絺绤，谒帝伫非赊。
松:郁郁高岩表，森森幽涧陲。鹤栖君子树，风拂大夫枝。百尺条阴合，千年盖影披。岁寒终不改，劲节幸君知。
桂:未植银宫里，宁移玉殿幽。枝生无限月，花满自然秋。侠客条为马，仙人叶作舟。愿君期道术，攀折可淹留。
槐:暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
柳:杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。
桐:孤秀峰阳岑，亭亭出众林。春光杂凤影，秋月弄圭阴。高映龙门迥，双依玉井深。不因将入爨，谁谓作鸣琴。
桃:独有成蹊处，秾华发井傍。山风凝笑脸，朝露泫啼妆。隐士颜应改，仙人路渐长。还欣上林苑，千岁奉君王。
李:潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
梨:擅美玄光侧，传芳瀚海中。凤文疏象郁，花影丽新丰。色对瑶池紫，甘依大谷红。若令逢汉主，还冀识张公。
梅:大庾敛寒光，南枝独早芳。雪含朝暝色，风引去来香。妆面回青镜，歌尘起画梁。若能遥止渴，何暇泛琼浆。
橘:万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
凤:有鸟居丹穴，其名曰凤凰。九苞应灵瑞，五色成文章。屡向秦楼侧，频过洛水阳。鸣岐今日见，阿阁伫来翔。
鹤:黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
乌:日路朝飞急，霜台夕影寒。联翩依月树，迢递绕风竿。白首何年改，青琴此夜弹。灵台如可托，千里向长安。
鹊:不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
雁:春晖满朔方，归雁发衡阳。望月惊弦影，排云结阵行。往还倦南北，朝夕苦风霜。寄语能鸣侣，相随入帝乡。
凫:飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
莺:芳树杂花红，群莺乱晓空。声分折杨吹，娇韵落梅风。写啭清弦里，迁乔暗木中。友生若可冀，幽谷响还通。
雉:白雉振朝声，飞来表太平。楚郊疑凤出，陈宝若鸡鸣。童子怀仁至，中郎作赋成。冀君看饮啄，耿介独含情。
燕:天女伺辰至，玄衣澹碧空。差池沐时雨，颉颃舞春风。相贺雕阑侧，双飞翠幕中。勿惊留爪去，犹冀误吴宫。
雀:大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤凰翔。
龙:衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
麟:汉祀应祥开，鲁郊西狩回。奇音中钟吕，成角喻英才。画像临仙阁，藏书入帝台。若惊能吐浦，为待凤凰来。
象:郁林开郡毕，维扬作贡初。万推方演梦，惠子正焚书。执燧奔吴战，量舟入魏墟。六牙行致远，千叶奉高居。
马:天马本来东，嘶惊御史骢。苍龙遥逐日，紫燕迥追风。明月来鞍上，浮云落盖中。得随穆天子，何假唐成公。
牛:齐歌初入相，燕阵早横功。欲向桃林下，先过梓树下。在吴频喘月，奔梦屡惊风。不用五丁士，如何九折通。
豹:车法肇宗周，鼷文阐大猷。还将君子变，来蕴太公筹。委质超羊鞟，飞名列虎侯。若令逢雨露，长隐南山幽。
熊:导洛宜阳右，乘春别馆前。昭仪忠汉日，太傅翊周年。列射三侯满，兴师七步旋。莫言舒紫褥，犹异饮清泉。
鹿:涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
羊:绝饮惩浇俗，行驱梦逸材。仙人拥石去，童子驭车来。夜玉含星动，晨毡映雪开。莫言鸿渐力，长牧上林隈。
兔:上蔡应初击，平风远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
人日侍宴大明宫恩赐彩缕人胜应制:凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
奉和初春幸太平公主南庄应制（景龙三年二月十一日）:主家山第接云开，天上春游动地来。羽骑参差花外转，霓旌摇曳日边回。还将石溜调琴曲，更取峰霞入酒杯。鸾辂已辞乌鹊渚，箫声犹绕凤凰台。
太平公主山亭侍宴应制（景龙三年八月十三日）:黄金瑞榜绛河隈，白玉仙舆紫禁来。碧树青岑云外耸，朱楼画阁水中开。龙舟下瞰鲛人室，羽节高临凤女台。遽惜欢娱歌吹晚，挥戈更却曜灵回。
奉和拜洛应制:七萃銮舆动，千年瑞检开。文如龟负出，图似凤衔来。殷荐三神享，明禋万国陪。周旗黄鸟集，汉幄紫云回。日暮钩陈转，清歌上帝台。
奉和幸大荐福寺应制（寺即中宗旧宅）:雁沼开香域，鹦林降彩旃。还窥图凤宇，更坐跃龙川。桂舆朝群辟，兰宫列四禅。半空银阁断，分砌宝绳连。甘雨苏燋泽，慈云动沛篇。独惭贤作砺，空喜福成田。
奉和幸长安故城未央宫应制:旧宫贤相筑，新苑圣君来。运改城隍变，年深栋宇摧。后池无复水，前殿久成灰。莫辨祈风观，空传承露杯。宸心千载合，睿律九韵开。今日联章处，犹疑上柏台。
奉和幸望春宫送朔方总管张仁亶:玉塞征骄子，金符命老臣。三军张武旆，万乘饯行轮。猛气凌玄朔，崇恩降紫宸。投醪还结士，辞第本忘身。露下鹰初击，风高雁欲宾。方销塞北祲，还靖漠南尘。
奉和幸三会寺应制:故台苍颉里，新邑紫泉居。岁在开金寺，时来降玉舆。龙形虽近刹，鸟迹尚留书。竹是蒸青外，池仍点墨馀。天文光圣草，宝思合真如。谬奉千龄日，欣陪十地初。
奉和天枢成宴夷夏群僚应制:辙迹光西崦，勋庸纪北燕。何如万方会，颂德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。帝泽倾尧酒，宸歌掩舜弦。欣逢下生日，还睹上皇年。
皇帝上礼抚事述怀:配极辉光远，承天顾托隆。负图济多难，脱履归成功。圣道昭永锡，邕言让在躬。还推万方重，咸仰四门聪。恭已忘自逸，因人体至公。垂旒沧海晏，解网法星空。云散天五色，春还日再中。称觞合缨弁，率舞应丝桐。凯乐深居镐，传歌盛饮丰。小臣滥簪笔，无以颂唐风。
奉和幸韦嗣立山庄侍宴应制:南洛师臣契，东岩王佐居。幽情遗绂冕，宸眷属樵渔。制下峒山跸，恩回灞水舆。松门驻旌盖，薜幄引簪裾。石磴平黄陆，烟楼半紫虚。云霞仙路近，琴酒俗尘疏。乔木千龄外，悬泉百丈馀。崖深经炼药，穴古旧藏书。树宿抟风鸟，池潜纵壑鱼。宁知天子贵，尚忆武侯庐。
倡妇行:十年倡家妇，三秋边地人。红妆楼上歇，白发陇头新。夜夜风霜苦，年年征戍频。山西长落日，塞北久无春。团扇辞恩宠，回文赠苦辛。胡兵屡攻战，汉使绝和亲。消息如瓶井，沉浮似路尘。空馀千里月，照妾两眉嚬。
饯薛大夫护边:荒隅时未通，副相下临戎。授律星芒动，分兵月晕空。犀皮拥青橐，象齿饰雕弓。决胜三河勇，长驱六郡雄。登山窥代北，屈指计辽东。伫见燕然上，抽毫颂武功。
和杜学士旅次淮口阻风:夕吹生寒浦，清淮上暝潮。迎风欲举棹，触浪反停桡。淼漫烟波阔，参差林岸遥。日沉丹气敛，天敞白云销。水雁衔芦叶，沙鸥隐荻苗。客行殊未已，川路几迢迢。
送光禄刘主簿之洛:函谷双崤右，伊川二陕东。仙舟窅将隔，芳斝暂云同。朋席馀欢尽，文房旧侣空。他乡千里月，岐路九秋风。背枥嘶班马，分洲叫断鸿。别后青山外，相望白云中。
送骆奉礼从军:玉塞边烽举，金坛庙略申。羽书资锐笔，戎幕引英宾。剑动三军气，衣飘万里尘。琴尊留别赏，风景惜离晨。笛梅含晚吹，营柳带馀春。希君勒石返，歌舞入城闉。
王屋山第之侧杂构小亭，暇日与群公同游:桂亭依绝巘，兰榭俯回溪。绮栋鱼鳞出，雕甍凤羽栖。引泉聊涨沼，凿磴且通蹊。席上山花落，帘前野树低。弋林开曙景，钓渚发晴霓。狎水惊梁雁，临风听楚鸡。复看题柳叶，弥喜荫桐圭。
奉和杜员外扈从教阅:杪冬岩杀气，穷纪送颓光。薄狩三农隙，大阅五戎场。菜田初起烧，兰野正开防。夹岸虹旗转，分朋兽罟张。燕弧带晓月，吴剑动秋霜。原启前禽路，山萦后骑行。云区坠日羽，星苑毙天狼。礼振军容肃，威宣武节扬。神心体殷祝，灵兆叶姬祥。幸陪仙驾末，欣采翰林芳。
军师凯旋自邕州顺流舟中:鸣鞞入嶂口，泛舸历川湄。尚想江陵阵，犹疑下濑师。岸回帆影疾，风逆鼓声迟。萍叶沾兰桨，林花拂桂旗。弓鸣苍隼落，剑动白猿悲。芳树吟羌管，幽篁入楚词。全军多胜策，无战在明时。寄谢山东妙，长缨徒自欺。
夏晚九成宫呈同僚:碣馆分襄野，平台架射峰。英藩信炜烨，胜地本从容。林引梧庭凤，泉归竹沼龙。小轩恒共处，长坂属相从。野席兰琴奏，山台桂酒醲。一枰移昼景，六著尽宵钟。枚藻清词律，邹谈耀辩锋。结欢良有裕，联采愧无庸。暂悦丘中赏，还希物外踪。风烟远近至，鱼鸟去来逢。月涧横千丈，云崖列万重。树红山果熟，崖绿水苔浓。愿以西园柳，长间北岩松。
田假限疾不获还庄载想田园兼思亲友率成短韵…赠杜幽素:游宦劳牵网，风尘久化衣。迹驰东苑路，望阻北岩扉。及此承休告，聊将狎遁肥。十旬俄委疾，三径且殊归。茂陵窅难即，灵台暂可依。疲疴旅城寺，延想属郊畿。夕梦园林是，晨瞻邑里非。绿畴良已秽，清濠旷不追。野花何处落，山月几秋辉。彼美符商政，优游绝汉机。高情物累遣，逸气烟霞飞。乐道方无闷，怀贤独有违。尊虚旧园酒，琴静故人徽。夏沼莲初发，秋田麦稍稀。何当携手去，岁暮采芳菲。
刘侍读见和山邸十篇重申此赠:神岳瑶池圃，仙宫玉树林。乘时警天御，清暑涤宸襟。梁驾陪玄赏，淄庭掩翠岑。对岩龙岫出，分壑雁池深。檐迥松萝映，窗高石镜临。落泉奔涧响，惊吹助猿吟。野气迷凉燠，山花杂古今。英藩盛宾侣，胜景想招寻。践径披兰叶，攀崖引桂阴。穆生时泛醴，邹子或调琴。雉翳分场合，鱼钩向浦沉。朝游极斜景，夕宴待横参。顾己惭铅锷，叨名齿玳簪。斩依朱邸馆，还畅白云心。丘壑信多美，烟霞得所钦。寓言摅宿志，窃吹简知音。奖价逾珍石，酬文重振金。方从仁智所，携手濯清浔。
晚秋喜雨:积阳躔首夏，隆旱届徂秋。炎威振皇服，歊景暴神州。气涤朝川郎，光澄夕照浮。草木委林甸，禾黍悴原畴。国惧流金眚，人深悬磬忧。紫宸竞履薄，丹扆念推沟。望肃坛场祀，冤申囹圄囚。御车迁玉殿，荐菲撤琼羞。济窘邦储发，蠲穷井赋优。服闲云骥屏，冗术土龙修。睿感通三极，天诚贯六幽。夏祈良未拟，商祷讵为俦。穴蚁祯符应，山蛇毒影收。腾云八际满，飞雨四溟周。聚霭笼仙阙，连霏绕画楼。旱陂仍积水，涸沼更通流。晚穗萎还结，寒苗瘁复抽。九农欢岁阜，万宇庆时休。野洽如坻咏，途喧击壤讴。幸闻东李道，欣奉北场游。
中秋月二首:盈缺青冥外，东风万古吹。何人种丹桂，不长出轮枝。圆魄上寒空，皆言四海同。安知千里外，不有雨兼风。
侍宴桃花园咏桃花应制:岁去无言忽憔悴，时来含笑吐氛氲。不能拥路迷仙客，故欲开蹊待圣君。
奉和圣制幸韦嗣立山庄应制:万骑千官拥帝车，八龙三马访仙家。凤凰原上开青壁，鹦鹉杯中弄紫霞。
游苑遇雪应制:散漫祥云逐圣回，飘飖瑞雪绕天来。不能落后争飞絮，故欲迎前赛早梅。
送司马先生:蓬阁桃源两处分，人间海上不相闻。一朝琴里悲黄鹤，何日山头望白云。
风:解落三秋叶，能开二月花。过江千尺浪，入竹万竿斜。
上清晖閤遇雪:千钟圣酒御筵披，六出祥英乱绕枝。即此神仙对琼圃，何须辙迹向瑶池。
石淙:羽盖龙旗下绝冥，兰除薜幄坐云扃。鸟和百籁疑调管，花发千岩似画屏。金灶浮烟朝漠漠，石床寒水夜泠泠。自然碧洞窥仙境，何必丹丘是福庭。
南海乱石山作:涨海积稽天，群山高嶪地。相传称乱石，图典失其事。悬危悉可惊，大小都不类。乍将云岛极，还与星河次。上耸忽如飞，下临仍欲坠。朝暾赩丹紫，夜魄炯青翠。穹崇雾雨蓄，幽隐灵仙閟。万寻挂鹤巢，千丈垂猿臂。昔去景风涉，今来姑洗至。观此得咏歌，长时想精异。
送和西蕃使:使出凤凰池，京师阳春晚。圣朝尚边策，诏谕兵戈偃。拜手明光殿，摇心上林苑。种落逾青羌，关山度赤坂。疆场及无事，雅歌而餐饭。宁独锡和戎，更当封定远。
蓬莱三殿侍宴奉敕咏终南山应制:北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。
望春亭侍游应诏:帝出明光殿，天临太液池。尧樽随步辇，舜乐绕行麾。万寿祯祥献，三春景物滋。小臣同酌海，歌颂答无为。
宿羽亭侍宴应制:步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀怀。
岁夜安乐公主满月侍宴应制:戚里生昌胤，天杯宴重臣。画楼初满月，香殿早迎春。睿作尧君宝，孙谋梁国珍。明朝元会日，万寿乐章陈。
奉和七夕侍宴两仪殿应制:一年衔别怨，七夕始言归。敛泪开星靥，微步动云衣。天回兔欲落，河旷鹊停飞。那堪尽此夜，复往弄残机。
大酺（永昌元年）:圣后乘乾日，皇明御历辰。紫宫初启坐，苍璧正临春。雷雨垂膏泽，金钱赠下人。诏酺欢赏遍，交泰睹惟新。
赋得妾薄命:草绿长门掩，苔青永巷幽。宠移新爱夺，泪落故情留。啼鸟惊残梦，飞花搅独愁。自怜春色罢，团扇复迎秋。
和韦承庆过义阳公主山池五首:野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。径转危峰逼，桥回缺岸妨。玉泉移酒味，石髓换粳香。绾雾青丝弱，牵风紫蔓长。犹言宴乐少，别向后池塘。携琴绕碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘唯待月，应在醉中归。赏玩期他日，高深爱此时。池分八水背，峰作九山疑。地静鱼偏逸，人闲鸟欲欺。青溪留别兴，更与白云期。
和晋陵陆丞早春游望（一作韦应物诗）:独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
秋夜宴临津郑明府宅:行止皆无地，招寻独有君。酒中堪累月，身外即浮云。露白宵钟彻，风清晓漏闻。坐携馀兴往，还似未离群。
和康五庭芝望月有怀:明月高秋迥，愁人独夜看。暂将弓并曲，翻与扇俱团。雾濯清辉苦，风飘素影寒。罗衣一此鉴，顿使别离难。
登襄阳城:旅客三秋至，层城四望开。楚山横地出，汉水接天回。冠盖非新里，章华即旧台。习池风景异，归路满尘埃。
旅寓安南:交趾殊风候，寒迟暖复催。仲冬山果熟，正月野花开。积雨生昏雾，轻霜下震雷。故乡逾万里，客思倍从来。
春日怀归:心是伤归望，春归异往年。河山鉴魏阙，桑梓忆秦川。花杂芳园鸟，风和绿野烟。更怀欢赏地，车马洛桥边。
代张侍御伤美人:二八泉扉掩，帷屏宠爱空。泪痕消夜烛，愁绪乱春风。巧笑人疑在，新妆曲未终。应怜脂粉气，留著舞衣中。
送高郎中北使:北狄愿和亲，东京发使臣。马衔边地雪，衣染异方尘。岁月催行旅，恩荣变苦辛。歌钟期重锡，拜手落花春。
都尉山亭:紫藤萦葛藟，绿刺罥蔷薇。下钓看鱼跃，探巢畏鸟飞。叶疏荷已晚，枝亚果新肥。胜迹都无限，只应伴月归。
夏日过郑七山斋:共有樽中好，言寻谷口来。薜萝山径入，荷芰水亭开。日气含残雨，云阴送晚雷。洛阳钟鼓至，车马系迟回。
送崔融:君王行出将，书记远从征。祖帐连河阙，军麾动洛城。旌旃朝朔气，茄吹夜边声。坐觉烟尘扫，秋风古北平。
经行岚州:北地春光晚，边城气候寒。往来花不发，新旧雪仍残。水作琴中听，山疑画里看。自惊牵远役，艰难促征鞍。
重九日宴江阴:蟋蟀期归晚，茱萸节候新。降霜青女月，送酒白衣人。高兴要长寿，卑栖隔近臣。龙沙即此地，旧俗坐为邻。
除夜有怀:故节当歌守，新年把烛迎。冬氛恋虬箭，春色候鸡鸣。兴尽闻壶覆，宵阑见斗横。还将万亿寿，更谒九重城。
晦日宴游:日晦随蓂荚，春情著杏花。解绅宜就水，张幕会连沙。歌管风轻度，池台日半斜。更看金谷骑，争向石崇家。
七夕:白露含明月，青霞断绛河。天街七襄转，阁道二神过。袨服锵环珮，香筵拂绮罗。年年今夜尽，机杼别情多。
守岁侍宴应制:季冬除夜接新年，帝子王孙捧御筵。宫阙星河低拂树，殿廷灯烛上薰天。弹弦奏节梅风入，对局探钩柏酒传。欲向正元歌万寿，暂留欢赏寄春前。
大酺:昆陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。火德云官逢道泰，天长地久属年丰。
春日京中有怀:今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
扈从出长安应制:分野都畿列，时乘六御均。京师旧西幸，洛道此东巡。文物驱三统，声名走百神。龙旗萦漏夕，凤辇拂钩陈。抚迹地灵台，游情皇鉴新。山追散马日，水忆钓鱼人。禹食传中使，尧樽遍下臣。省方称国阜，问道识风淳。岁晚天行吉，年丰景从亲。欢娱包历代，宇宙忽疑春。
春日江津游望:旅客摇边思，春江弄晚晴。烟销垂柳弱，雾卷落花轻。飞棹乘空下，回流向日平。鸟啼移几处，蝶舞乱相迎。忽叹人皆浊，堤防水至清。谷王常不让，深可戒中盈。
泛舟送郑卿入京:帝坐蓬莱殿，恩追社稷臣。长安遥向日，宗伯正乘春。相宅开基地，倾都送别人。行舟萦渌水，列戟满红尘。酒助欢娱洽，风催景气新。此时光乃命，谁为惜无津。
度石门山:石门千仞断，迸水落遥空。道束悬崖半，桥欹绝涧中。仰攀人屡息，直下骑才通。泥拥奔蛇径，云埋伏兽丛。星躔牛斗北，地脉象牙东。开塞随行变，高深触望同。江声连骤雨，日气抱残虹。未改朱明律，先含白露风。坚贞深不惮，险涩谅难穷。有异登临赏，徒为造化功。
赠崔融二十韵:十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅竞寻王。思极欢娱至，朋情讵可忘。琴樽横宴席，岩谷卧词场。连骑追佳赏，城中及路傍。三川宿雨霁，四月晚花芳。复此开悬榻，宁唯入后堂。兴酣鸲鹆舞，言洽凤凰翔。高选俄迁职，严程已饬装。抚躬衔道义，携手恋辉光。玉振先推美，金铭旧所防。忽嗟离别易，行役共时康。
赠苏味道:北地寒应苦，南庭戍未归。边声乱羌笛，朔气卷戎衣。雨雪关山暗，风霜草木稀。胡兵战欲尽，虏骑猎犹肥。雁塞何时入，龙城几度围。据鞍雄剑动，插笔羽书飞。舆驾还京邑，朋游满帝畿。方期来献凯，歌舞共春辉。
和李大夫嗣真奉使存抚河东:六位乾坤动，三微历数迁。讴歌移火德，图谶在金天。子月开阶统，房星受命年。祯符龙马出，宝箓凤凰传。地即交风雨，都仍卜涧瀍。明堂唯御极，清庙乃尊先。不宰神功运，无为大象悬。八荒平物土，四海接人烟。已属群生泰，犹言至道偏。玺书傍问俗，旌节近推贤。秩比司空位，官临御史员。雄词执刀笔，直谏罢楼船。国有大臣器，朝加小会筵。将行备礼乐，送别仰神仙。城阙周京转，关河陕服连。稍观汾水曲，俄指绛台前。姑射聊长望，平阳遂宛然。舜耕馀草木，禹凿旧山川。昔出诸侯上，无何霸业全。中军归战敌，外府绝兵权。隐隐帝乡远，瞻瞻肃命虔。西河偃风俗，东壁挂星躔。井邑枌榆社，陵园松柏田。荣光晴掩代，佳气晓侵燕。雨霈鸿私涤，风行睿旨宣。茕嫠访疾苦，屠钓采贞坚。人乐逢刑措，时康洽赏延。赐逾秦氏级，恩倍汉家钱。拥传咸翘首，称觞竞比肩。拜迎弥道路，舞咏溢郊鄽。杀气西衡白，穷阴北暝玄。飞霜遥渡海，残月迥临边。缅邈朝廷问，周流朔塞旋。兴来探马策，俊发抱龙泉。学总八千卷，文倾三百篇。澄清得使者，作颂有人焉。莫以崇班阂，而云胜托捐。伟材何磊落，陋质几翩翾。江海宁为让，巴渝转自牵。一闻歌圣道，助曲荷陶甄。
赠苏绾书记:知君书记本翩翩，为许从戎赴朔边。红粉楼中应计日，燕支山下莫经年。
渡湘江:迟日园林悲昔游，今春花鸟作边愁。独怜京国人南窜，不似湘江水北流。
戏赠赵使君美人:红粉青娥映楚云，桃花马上石榴裙。罗敷独向东方去，谩学他家作使君。
三妇艳:大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。
感怀:野郊怆新别，河桥非旧饯。惨日映峰沉，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。
守岁二首（此二首一作太宗诗，后题作《除夜》。）:暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。岁阴穷暮纪，献节启新芳。冬尽今宵促，年开明日长。冰销出镜水，梅散入风香。对此欢终宴，倾壶待曙光。
昭君怨二首（前首一作董初诗）:新年犹尚小，那堪远聘秦。裾衫沾马汗，眉黛染胡尘。举眼无相识，路逢皆异人。唯有梅将李，犹带故乡春。琵琶马上弹，行路曲中难。汉月正南远，燕山直北寒。髻鬟风拂乱，眉黛雪沾残。斟酌红颜改，徒劳握镜看。
咏日:沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
咏月:北堂未安寝，西园聊骋望。玉户照罗帏，珠轩明绮障。别客长安道，思妇高楼上。所愿君莫违，清风时可访。
咏星:历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。
咏风:萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。
咏云:帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。
咏雪:天山飞雪度，言是浇花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。
咏露:夜色凝仙掌，晨甘下帝庭。不觉九秋至，远向三危零。芦渚花初白，葵园叶尚清。晞阳一洒惠，方愿益沧溟。
咏雾:苍山寂已暮，翠观黯将沉。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。
咏虹（一作虹蜺）:春暮萍生早，日落雨飞馀。横彩分长汉，倒色媚清渠。梁前朝影出，桥上晚光舒。愿逐旌旗转，飘飘侍直庐。
咏桃（一作太宗诗）:禁苑春光丽，花蹊几树装。缀条深浅色，点露参差光。向日分千笑，迎风共一香。如何仙岭侧，独秀隐遥芳。
咏李（一作太宗诗）:盘根植瀛渚，交干横倚天。舒华光四海，卷叶荫山川。
咏弓（一作太宗诗）:上弦明月半，激箭流星远。落雁带书惊，啼猿映枝转。
咏琵琶（一作太宗诗）:半月无双影，金花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空馀关陇恨，因此代相思。
经庐岳回望江州想洛川有作:龟山帝始营，龙门禹初凿。出入经变化，俯仰凭寥廓。未若兹山功，连延并巫霍。东北疏艮象，西南距坤络。宏阜自郁盘，高标复回薄。势入柴桑渚，阴开彭蠡壑。九江杳无际，七泽纷相错。云雨散吴会，风波腾鄬鄀。迹随造化久，利与乾坤博。肸蚃精气通，纷纶潜怪作。石渠忽见践，金房安可托。地入天子都，岩有仙人药。二门几迢递，三宫何倏爚。咫尺穷杳冥，跬步皆恬漠。仙才惊羽翰，幽居静龙蠖。明牧振雄词，棣华殊灼灼。盛叶匡西夏，深谋赞禹亳。黄云覆鼎飞，绛气横川跃。佐历符贤运，人期茂天爵。礼乐富垂髫，诗书成舞勺。清辉靖岩电，利器腾霜锷。游圣挹衢尊，邻畿恭木铎。岩仞包武侯，波澜控文若。旋闻刈薪楚，遽睹升葵藿。稷契序揆图，良平公辅略。重地资出守，英藩谅求瘼。豫章观伟材，江州访灵崿。阳岫晓氛氲，阴崖暮萧索。潜伏屡鲸奔，雄飞更鸷搏。惊□透烟霞，腾猿乱枝格。故园有归梦，他山飞赏乐。帝乡徒可游，湟涧终旅泊。景物观淮海，云霄望河洛。城阙紫微星，图书玄扈阁。神功多粉缋，元气犹斟酌。丞相下南宫，将军趋北落。横簪并附蝉，列鼎俱调鹤。四郊时迷路，五月先投龠。池榭宣琼管，风花乱珠箔。旧游劳梦寐，新知无悦乐。天寒欲赠言，岁暮期交约。夜琴清玉柱，秋灰变缇幕。风云动翰林，宫徵调文籥。言泉激为浪，思绪飞成缴。千里辉珠玑，五采含丹雘。钟鼓旋惊鷃，瑾瑜俄抵鹊。窃价惭庸怠，叨声逾寂寞。长望限南溟，居然翳东郭。
咏琴:昔在龙门侧，谁想凤鸣时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。
怨情:玉关芳信断，兰闺锦字新。愁来好自抑，念切已含嚬。虚牖风惊梦，空床月厌人。归期倘可促，勿度柳园春。
见道边死人（一作刘元济诗。《统签》并入允济诗内）:凄凉徒见日，冥寞讵知年。魂兮不可问，应为直如弦。
九日登玄武山旅眺:九月九日望遥空，秋水秋天生夕风。寒雁一向南去远，游人几度菊花丛。
军中行路难（与骆宾王同作）:君不见封狐雄虺自成群，凭深负固结妖氛。玉玺分兵征恶少，金坛授律动将军。将军拥麾宣庙略，战士横戈静夷落。长驱一息背铜梁，直指三危登剑阁。阁道岧峣起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交阯枕南荒，昆弥临北户。川原饶毒雾，谿谷多霪雨。行潦四时流，崩查千岁古。漂梗飞蓬不暂安，扪萝引葛陟危峦。昔时闻道从军乐，今日方知行路难。沧江绿水东流驶，炎州丹徼南中地。南中南斗映星河，秦关秦塞阻烟波。三春边地风光少，五月泸川瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水，天涯望转积，地际行无已。徒觉炎凉节物非，不知关山千万里。弃置勿重陈，重陈多苦辛。且悦清笳梅柳曲，讵忆芳园桃李人。绛节红旗分日羽，丹心白刃酬明主。但令一被君王知，谁惮三边征战苦。行路难，岐路几千端。无复归云凭短翰，空馀望日想长安。卷六十四
奉和圣制夏日游石淙山:二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
故洛阳城侍宴应制:游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
春日洛阳城侍宴:南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
秋夜望月:明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。
夜渡江（一作柳中庸诗）:夜渚带浮烟，苍茫晦远天。舟轻不觉动，缆急始知牵。听草遥寻岸，闻香暗识莲。唯看孤帆影，常似客心悬。
奉和圣制龙池篇:恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
句:扇掩将雏曲，钗承堕马鬟。（见《海录碎事》，又见后张昌宗太平公主山亭侍宴诗）
奉和御制璟与张说源乾曜同日上官命宴都堂赐诗应制:丞相邦之重，非贤谅不居。老臣慵且惫，何德以当诸。厚秩先为忝，崇班复此除。太常陈礼乐，中掖降簪裾。圣酒山河润，仙文象纬舒。冒恩怀宠锡，陈力省空虚。郭隗惭无骏，冯谖愧有鱼。不知周勃者，荣幸定何如。
奉和圣制同二相已下群官乐游园宴:侍饮终酺会，承恩续胜游。戴天惟庆幸，选地即殊尤。北向祗双阙，南临赏一丘。曲江新溜暖，上苑杂花稠。亹亹韶弦屡，戋戋贲帛周。醉归填畛陌，荣耀接轩裘。
奉和圣制送张说巡边:帝道薄存兵，王师尚有征。是关司马法，爰命总戎行。画阃崇威信，分麾盛宠荣。聚观方结辙，出祖遂倾城。圣酒江河润，天词象纬明。德风边草偃，胜气朔云平。宰国推良器，为军挹壮声。至和常得体，不战即亡精。以智泉宁竭，其徐海自清。迟还庙堂坐，赠别故人情。
奉和圣制答张说扈从南出雀鼠谷:秦地雄西夏，并州近北胡。禹行山启路，舜在邑为都。忽视寒暄隔，深思险易殊。四时宗伯叙，六义宰臣铺。征作宫常应，星环日每纡。盛哉逢道合，良以致亨衢。
蒲津迎驾:回銮下蒲坂，飞旆指秦京。洛上黄云送，关中紫气迎。霞朝看马色，月晓听鸡鸣。防拒连山险，长桥压水平。省方知化洽，察俗觉时清。天下长无事，空馀襟带名。
送苏尚书赴益州:我望风烟接，君行霰雪飞。园亭若有送，杨柳最依依。卷六十五
初春行宫侍宴应制（得天字）:温液吐涓涓，跳波急应弦。簪裾承睿赏，花柳发韶年。圣酒千钟洽，宸章七曜悬。微臣从此醉，还似梦钧天。
单于川对雨二首:崇朝遘行雨，薄晚屯密云。缘阶起素沫，竟水聚圆文。河柳低未举，山花落已芬。清尊久不荐，淹留遂待君。飞雨欲迎旬，浮云已送春。还从濯枝后，来应洗兵辰。气合龙祠外，声过鲸海滨。伐邢知有属，已见静边尘。
正月十五夜:火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
咏雾:氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
咏虹:纡馀带星渚，窈窕架天浔。空因壮士见，还共美人沉。逸照含良玉，神花藻瑞金。独留长剑彩，终负昔贤心。
咏霜:金祇暮律尽，玉女暝氛归。孕冷随钟彻，飘华逐剑飞。带日浮寒影，乘风进晚威。自有贞筠质，宁将庶草腓。
咏井:玲珑映玉槛，澄澈泻银床。流声集孔雀，带影出羵羊。桐落秋蛙散，桃舒春锦芳。帝力终何有，机心庶此忘。
咏石:济北甄神贶，河西濯锦文。声应天池雨，影触岱宗云。燕归犹可候，羊起自成群。何当握灵髓，高枕绝嚣氛。
奉和受图温洛应制:绿绮膺河检，清坛俯洛滨。天旋俄制跸，孝享属严禋。陟配光三祖，怀柔洎百神。雾开中道日，雪敛属车尘。预奉咸英奏，长歌亿万春。
使岭南闻崔马二御史并拜台郎:振鹭齐飞日，迁莺远听闻。明光共待漏，清鉴各披云。喜得廊庙举，嗟为台阁分。故林怀柏悦，新幄阻兰薰。冠去神羊影，车迎瑞雉群。远从南斗外，遥仰列星文。
赠封御史入台:故事推三独，兹辰对两闱。夕鸦共鸣舞，屈草接芳菲。盛府持清橐，殊章动绣衣。风连台阁起，霜就简书飞。凛凛当朝色，行行满路威。惟当击隼去，复睹落雕归。
始背洛城秋郊瞩目奉怀台中诸侍御:薄游忝霜署，直指戒冰心。荔浦方南纪，蘅皋暂北临。山晴关塞断，川暮广城阴。场圃通圭甸，沟塍碍石林。野童来捃拾，田叟去讴吟。蟋蟀秋风起，蒹葭晚露深。帝城犹郁郁，征传几駸駸。回忆披书地，劳歌谢所钦。
九江口南济北接蕲春南与浔阳岸:江路一悠哉，滔滔九派来。远潭昏似雾，前浦沸成雷。鳞介多潜育，渔商几溯洄。风摇蜀柿下，日照楚萍开。近漱湓城曲，斜吹蠡泽隈。锡龟犹入贡，浮兽罢为灾。津吏挥桡疾，邮童整传催。归心讵可问，为视落潮回。
和武三思于天中寺寻复礼上人之作:藩戚三雍暇，禅居二室隈。忽闻从桂苑，移步践花台。敏学推多艺，高谈属辩才。是非宁滞著，空有掠嫌猜。五行幽机畅，三蕃妙键开。味同甘露洒，香似逆风来。砌古留方石，池清辨烧灰。人寻鹤洲返，月逐虎溪回。企躅瞻飞盖，攀游想渡杯。愿陪为善乐，从此去尘埃。
嵩山石淙侍宴应制:雕舆藻卫拥千官，仙洞灵溪访九丹。隐暧源花迷近路，参差岭竹扫危坛。重崖对耸霞文驳，瀑水交飞雨气寒。天洛宸襟有馀兴，裴回周矖驻归銮。
古剑篇（一作宝剑篇）:君不见昆吾铁冶飞炎烟，红光紫气俱赫然。良工锻炼凡几年，铸得宝剑名龙泉。龙泉颜色如霜雪，良工咨嗟叹奇绝。琉璃玉匣吐莲花，错镂金环映明月。正逢天下无风尘，幸得周防君子身。精光黯黯青蛇色，文章片片绿龟鳞。非直结交游侠子，亦曾亲近英雄人。何言中路遭弃捐，零落漂沦古狱边。虽复尘埋无所用，犹能夜夜气冲天。古
塞上:塞外虏尘飞，频年出武威。死生随玉剑，辛苦向金微。久戍人将老，长征马不肥。仍闻酒泉郡，已合数重围。
寄刘校书:俗吏三年何足论，每将荣辱在朝昏。才微易向风尘老，身贱难酬知己恩。御苑残莺啼落日，黄山细雨湿归轩。回首汉家丞相府，昨来谁得扫重门。
同徐员外除太子舍人寓直之作:太子擅元良，宫臣命伟长。除荣辞会府，直宿总书坊。露湿幽岩桂，风吹便坐桑。阁连云一色，池带月重光。叶死兰无气，荷枯水不香。遥闻秋兴作，言是晋中郎。
春江曲:江水春沉沉，上有双竹林。竹叶坏水色，郎亦坏人心。
王昭君三首:自嫁单于国，长衔汉掖悲。容颜日憔悴，有甚画图时。压践冰霜域，嗟为边塞人。思从漠南猎，一见汉家尘。闻有南河信，传言杀画师。始知君念重，更肯惜峨眉。
子夜四时歌六首。春歌:陌头杨柳枝，已被春风吹。妾心正断绝，君怀那得知。青楼含日光，绿池起风色。赠子同心花，殷勤此何极。
子夜四时歌六首。秋歌:邀欢空伫立，望美频回顾。何时复采菱，江中密相遇。辟恶茱萸囊，延年菊花酒。与子结绸缪，丹心此何有。
子夜四时歌六首。冬歌:北极严气升，南至温风谢。调丝竞短歌，拂枕怜长夜。帷横双翡翠，被卷两鸳鸯。婉态不自得，宛转君王床。
二月乐游诗:二月芳游始，开轩望晓池。绿兰日吐叶，红蕊向盈枝。柳色行将改，君心幸莫移。阳春遽多意，唯愿两人知。
十月乐游诗:十月严阴盛，霜气下玉台。罗衣差自解，绮帐待君开。银箭更筹缓，金炉香气来。愁仍夜未几，已使炭成灰。
萤:秋风凛凛月依依，飞过高梧影里时。暗处若教同众类，世间争得有人知。
蛩:愁杀离家未达人，一声声到枕前闻。苦吟莫向朱门里，满耳笙歌不听君。
云:聚散虚空去复还，野人闲处倚筇看。不知身是无根物，蔽月遮星作万端。
野井:纵无汲引味清澄，冷浸寒空月一轮。凿处若教当要路，为君常济往来人。
米囊花:开花空道胜于草，结实何曾济得民。却笑野田禾与黍，不闻弦管过青春。
惜花:艳拂衣襟蕊拂杯，绕枝闲共蝶徘徊。春风满目还惆怅，半欲离披半未开。
莲花:脸腻香薰似有情，世间何物比轻盈。湘妃雨后来池看，碧玉盘中弄水晶。卷六十七
弘农清岩曲有磐石可坐，宋十一每拂拭待余，寄诗赠之:信彼称灵石，居然狎遁栖。裴回承翠巘，斌驳带深溪。夕阴起层岫，清景半虹霓。风来应啸阮，波动可琴嵇。仆也颍阳客，望彼空思齐。傥见山人至，簪蒿且杖藜。
和宋之问下山歌:日云暮兮下嵩山，路连绵兮树石间。出谷口兮见明月，心裴回兮不能还。
北使长城:秦世筑长城，长城无极已。暴兵四十万，兴工九千里。死人如乱麻，白骨相撑委。殚弊未云悟，穷毒岂知止。胡尘未北灭，楚兵遽东起。六国复嚣嚣，两龙斗觺觺。卯金竟握谶，反璧俄沦祀。仁义寝邦国，狙暴行终始。一旦咸阳宫，翻为汉朝市。
凤台曲:凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
铜雀台:北登铜雀上，西望青松郭。繐帐空苍苍，陵田纷漠漠。平生事已变，歌吹宛犹昨。长袖拂玉尘，遗情结罗幕。妾怨在朝露，君恩岂中薄。高台奏曲终，曲终泪横落。
巫山（一作宋之问诗）:神女向高唐，巫山下夕阳。裴回行作雨，婉娈逐荆王。电影江前落，雷声峡外长。朝云无处所，台馆晓苍苍。
和宋之问下山歌:良游晼晚兮月呈光，锦路逶迤兮山路长。王孙不留兮岁将晏，嵩岩仙草兮为谁芳。
孝和皇帝挽歌:新命千龄启，鸿图累圣馀。天行应潜跃，帝出受图书。礼若传尧旧，功疑复夏初。梦游长不返，何国是华胥。
奉和春日出苑瞩目应令:铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
有所思:洛阳城东桃李花，飞来飞去落谁家。幽闺女儿爱颜色，坐见落花长叹息。今岁花开君不待。明年花开复谁在。故人不共洛阳东，今来空对落花风。年年岁岁花相似，岁岁年年人不同。
祭汾阴乐章:蠲我渐饎，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
使至汴州喜逢宋之问:阮籍蓬池上，孤韵竹林才。巨源从吏道，正拥使车来。相逢且交臂，相命且衔杯。醉后长歌毕，馀声绕吹台。
祭汾阴乐章:聿修严配，展事禋宗。祥符宝鼎，礼备黄琮。祝词以信，明德惟聪。介兹景福，永永无穷。
祭汾阴乐章:乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
祭汾阴乐章:维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。
关山月:月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
拟古:饮马临浊河，浊河深不测。河水日东往，河源乃西极。思君正如此，谁为生羽翼。日夕大川阴，云霞千里色。所思在何处，宛在机中织。离梦当有魂，愁容定无力。夙龄负奇志，中夜三叹息。拔剑斩长榆，弯弓射小棘。班张固非拟，卫霍行可即。寄谢闺中人，努力加飧食。
西征军行遇风:北风卷尘沙，左右不相识。飒飒吹万里，昏昏同一色。马烦莫敢进，人急未遑食。草木春更悲，天景昼相匿。夙龄慕忠义，雅尚存孤直。览史怀浸骄，读诗叹孔棘。及兹戎旅地，忝从书记职。兵气腾北荒，军声振西极。坐觉威灵远，行看氛祲息。愚臣何以报，倚马申微力。
塞垣行（一作崔湜诗）:疾风卷溟海，万里扬沙砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，奇兵袭暗壁。十月边塞寒，四山沍阴积。雨雪雁南飞，风尘景西迫。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕山石。可嗟牧羊臣，海外久为客。
登东阳沈隐侯八咏楼:旦登西北楼，楼峻石墉厚。宛生长定□，俯压三江口。排阶衔鸟衡，交疏过牛斗。左右会稽镇，出入具区薮。越岩森其前，浙江漫其后。此地实东阳，由来山水乡。隐侯有遗咏，落简尚馀芳。具物昔未改，斯人今已亡。粤余忝藩左，束发事文场。怅不见夫子，神期遥相望。
从军行:穹庐杂种乱金方，武将神兵下玉堂。天子旌旗过细柳，匈奴运数尽枯杨。关头落月横西岭，塞下凝云断北荒。漠漠边尘飞众鸟，昏昏朔气聚群羊。依稀蜀杖迷新竹，仿佛胡床识故桑。临海旧来闻骠骑，寻河本自有中郎。坐看战壁为平土，近待军营作破羌。
和宋之问寒食题黄梅临江驿:春分自淮北，寒食渡江南。忽见浔阳水，疑是宋家潭。明主阍难叫，孤臣逐未堪。遥思故园陌，桃李正酣酣。
留别杜审言并呈洛中旧游:斑鬓今为别，红颜昨共游。年年春不待，处处酒相留。驻马西桥上，回车南陌头。故人从此隔，风月坐悠悠。
咏宝剑:宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
吴中好风景:洛渚问吴潮，吴门想洛桥。夕烟杨柳岸，春水木兰桡。城邑高楼近，星辰北斗遥。无因生羽翼，轻举托还飙。
则天皇后挽歌二首:宵陈虚禁夜，夕临空山阴。日月昏尺景，天地惨何心。紫殿金铺涩，黄陵玉座深。镜奁长不启，圣主泪沾巾。前殿临朝罢，长陵合葬归。山川不可望，文物尽成非。阴月霾中道，轩星落太微。空馀天子孝，松上景云飞。
户部尚书崔公挽歌:八座图书委，三台章奏盈。举杯常有劝，曳履忽无声。市若荆州罢，池如薛县平。空馀济南剑，天子署高名。
韦长史挽词:日落桑榆下，寒生松柏中。冥冥多苦雾，切切有悲风。京兆新阡辟，扶阳甲第空。郭门从此去，荆棘渐蒙笼。
和梁王众传张光禄是王子晋后身:闻有冲天客，披云下帝畿。三年上宾去，千载忽来归。昔偶浮丘伯，今同丁令威。中郎才貌是，柱史姓名非。祗召趋龙阙，承恩拜虎闱。丹成金鼎献，酒至玉杯挥。天仗分旄节，朝容间羽衣。旧坛何处所，新庙坐光辉。汉主存仙要，淮南爱道机。朝朝缑氏鹤，长向洛城飞。
哭蒋詹事俨:江上有长离，从容盛羽仪。一鸣百兽舞，一举群鸟随。应我圣明代，巢君阿阁垂。钩陈侍帷扆，环卫奉旌麾。雅量沧海纳，完才庙廊施。养亲光孝道，事主竭忠规。贞节既已固，殊荣良不訾。朝游云汉省，夕宴芙蓉池。汲黯言当直，陈平智本奇。功成喜身退，时往惜年驰。镇国山基毁，中天柱石颓。将军空有颂，刺史独留碑。芜漫藏书壁，荒凉悬剑枝。昔余参下位，数载忝牵羁。置榻恩逾重，迎门礼自卑。竹林常接兴，黍谷每逢吹。逸翰金相发，清谈玉柄挥。不轻文举少，深叹子云疲。遗爱犹如在，残编尚可窥。即今流水曲，何处俗人知。
嵩山石淙侍宴应制:洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
塞上寄内:旅魂惊塞北，归望断河西。春风若可寄，暂为绕兰闺。
侍从途中口号应制:疵贱出山东，忠贞任土风。因敷河朔藻，得奉洛阳宫。一顾侍御史，再顾给事中。常愿粉肌骨，特答造化功。
奉和圣制夏日游石淙山:金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。
鹦鹉猫儿篇:霹雳引，丰隆鸣，猛兽噫气蛇吼声。鹦鹉鸟，同资造化兮殊粹精。鹔鹴毛，翡翠翼。鹓雏延颈，鹍鸡弄色。鹦鹉鸟，同禀阴阳兮异埏埴。彼何为兮，隐隐振振；此何为兮，绿衣翠襟。彼何为兮，窘窘蠢蠢；此何为兮，好貌好音。彷彷兮徉徉，似妖姬躧步兮动罗裳；趋趋兮跄跄，若处子回眸兮登玉堂。爰有兽也，安其忍，觜其胁，距其胸，与之放旷浪浪兮，从从容容。钩爪锯牙也，宵行昼伏无以当。遇之兮忘味，抟击腾掷也，朝飞暮噪无以拒，逢之兮屏气。由是言之，贪残薄则智慧作，贪残临之兮不复攫；由是言之，智慧周则贪残囚，智慧犯之兮不复忧。菲形陋质虽贱微，皇王顾遇长光辉。离宫别馆临朝市，妙舞繁弦杂宫徵。嘉喜堂前景福内，合欢殿上明光里。云母屏风文彩合，流苏斗帐香烟起，承恩宴盼接宴喜。高视七头金骆驼，平怀五尺铜狮子。国有君兮国有臣，君为主兮臣为宾。朝有贤兮朝有德，贤为君兮德为饰，千年万岁兮心转忆。
三日曲水侍宴应制:三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
奉和九日幸临渭亭，登高应制得筵字:九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
奉和送金城公主适西蕃应制:甥舅重亲地，君臣厚义乡。还将贵公主，嫁与耨檀王。卤簿山河暗，琵琶道路长。回瞻父母国，日出在东方。
奉和立春游苑迎春应制:管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
奉和圣制春日幸望春宫应制:句芒人面乘两龙，道是春神卫九重。彩胜年年逢七日，酴醿岁岁满千钟。宫梅间雪祥光遍，城柳含烟淑气浓。醉倒君前情未尽，原因歌舞自为容。主
夜宴安乐公主新宅:凤凰鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
饯唐永昌:洛阳难理若棼丝，椎破连环定不疑。鹦鹉休言秦地乐，回头一顾一相思。
明月歌:梅花雪白柳叶黄，云雾四起月苍苍。箭水泠泠刻漏长。挥玉指，拂罗裳，为君一奏楚明光。
采莲女:采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。
奉和登骊山应制:龙行踏绛气，天半语相闻。混沌疑初判，洪荒若始分。
奉和九日幸临渭亭登高应制得月字:云物开千里，天行乘九月。丝言丹凤池，旆转苍龙阙。灞水欢娱地，秦京游侠窟。欣承解愠词，圣酒黄花发。
奉和送金城公主适西蕃应制:柔远安夷俗，和亲重汉年。军容旌节送，国命锦车传。琴曲悲千里，箫声恋九天。唯应西海月，来就掌珠圆。
饯唐州高使君赴任:桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
早朝:震维芳月季，宸极众星尊。珮玉朝三陛，鸣珂度九门。挈壶分早漏，伏槛耀初暾。北倚苍龙阙，西临紫凤垣。词庭草欲奏，温室树无言。鳞翰空为忝，长怀圣主恩。
奉和立春游苑迎春应制:灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。
奉和圣制春日幸望春宫应制:九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。
奉和人日宴大明宫恩赐彩缕人胜应制:鸾凤旌旗拂晓陈，鱼龙角牴大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。
奉和幸安乐公主山庄应制:银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。
兴庆池侍宴应制:沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴光已深鱼藻咏，承恩更欲奏甘泉。
夜宴安乐公主宅:主第新成银作榜，宾筵广宴玉为楼。壶觞既卜仙人夜，歌舞宜停织女秋。
奉和初春幸太平公主南庄应制:沁园佳丽夺蓬瀛，翠壁红泉绕上京。二圣忽从鸾殿幸，双仙正下凤楼迎。花含步辇空间出，树杂帷宫画里行。无路乘槎窥汉渚，徒知访卜就君平。
奉和送金城公主适西蕃应制:皇恩眷下人，割爱远和亲。少女风游兑，姮娥月去秦。龙笛迎金榜，骊歌送锦轮。那堪桃李色，移向虏庭春。
汾阴后土祠作:昔予读旧史，遍睹汉世君。武皇实稽古，建兹百代勋。号令垂懋典，旧经备阙文。西巡历九嶷，舳舻被江滨。勒兵十八万，旌旗何纷纷。朅来茂陵下，英声不复闻。我行岁方晏，极望山河分。神光终冥漠，鼎气独氛氲。揽涕步脽上，登高见彼汾。雄图今安在，飞飞有白云。
答宋十一崖口五渡见赠:闻君访远山，跻险造幽绝。眇然青云境，观奇弥年月。登岭亦溯溪，孤舟事沿越。崿嶂传彩翠，崖磴互欹缺。石林上攒丛，金涧下明灭。扪壁窥丹井，梯苔瞰乳穴。忽枉岩中赠，对玩未尝辍。殷勤独往事，委曲炼药说。邀余名山期，从尔泛海澨。岁晏秉宿心，斯言非徒设。
饯许州宋司马赴任:昔吾游箕山，朅来涉颍水。复有许由庙，迢迢白云里。闻君佐繁昌，临风怅怀此。傥到平舆泉，寄谢干将里。
奉和圣制九日侍宴应制得高字:禁苑秋光入，宸游霁色高。萸房颁彩笥，菊蕊荐香醪。后骑萦堤柳，前旌拂御桃。王枚俱得从，浅浅愧飞毫。
游禁苑幸临渭亭遇雪应制:长乐喜春归，披香瑞雪霏。花从银阁度，絮绕玉窗飞。写曜衔天藻，呈祥拂御衣。上林纷可望，无处不光辉。
奉和九日登慈恩寺浮图应制:凤辇乘朝霁，鹦林对晚秋。天文贝叶写，圣泽菊花浮。塔似神功造，龛疑佛影留。幸陪清汉跸，欣奉净居游。
侍宴长宁公主东庄应制:凤楼纡睿幸，龙舸畅宸襟。歌舞平阳第，园亭沁水林。山花添圣酒，涧竹绕熏琴。愿奉瑶池驾，千春侍德音。
奉和送金城公主适西蕃应制:绛河从远聘，青海赴和亲。月作临边晓，花为度陇春。主歌悲顾鹤，帝策重安人。独有琼箫去，悠悠思锦轮。
安乐公主移入新宅:星桥他日创，仙榜此时开。马向铺钱埒，箫闻奏玉台。人疑卫叔美，客似长卿才。借问游天使，谁能取石回。
奉和幸望春宫送朔方军大总管张仁亶:地限骄南牧，天临饯北征。解衣延宠命，横剑总威名。豹略恭宸旨，雄文动睿情。坐观膜拜入，朝夕受降城。
人日宴大明宫恩赐彩缕人胜应制:朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风景丽，天文垂耀象昭回。
奉和春日幸望春宫应制:玉辇金舆天上来，花园四望锦屏开。轻丝半拂朱门柳，细缬全披画阁梅。舞蝶飞行飘御席，歌莺度曲绕仙杯。圣词今日光辉满，汉主秋风莫道才。
奉和立春游苑迎春:金舆翠辇迎嘉节，御苑仙宫待献春。淑气初衔梅色浅，条风半拂柳墙新。天杯庆寿齐南岳，圣藻光辉动北辰。稍觉披香歌吹近，龙骖日暮下城闉。
帝幸兴庆池戏竞渡应制:拂露金舆丹旆转，凌晨黼帐碧池开。南山倒影从云落，北涧摇光写溜回。急桨争标排荇度，轻帆截浦触荷来。横汾宴镐欢无极，歌舞年年圣寿杯。
侍宴安乐公主庄应制:平阳金榜凤凰楼，沁水银河鹦鹉洲。彩仗遥临丹壑里，仙舆暂幸绿亭幽。前池锦石莲花艳，后岭香炉桂蕊秋。贵主称觞万年寿，还轻汉武济汾游。
侍宴安乐公主新宅应制:银河半倚凤凰台，玉酒相传鹦鹉杯。若见君平须借问，仙槎一去几时来。
饯唐永昌赴任东都:闻道飞凫向洛阳，翩翩矫翮度文昌。因声寄意三花树，少室岩前几过香。
奉和圣制立春日侍宴内殿出剪彩花应制:上林宫馆好，春光独早知。剪花疑始发，刻燕似新窥。色浓轻雪点，香浅嫩风吹。此日叨陪侍，恩荣得数枝。
奉和人日清晖阁宴群臣遇雪应制:舆辇乘人日，登临上凤京。风寻歌曲飏，雪向舞行萦。千官随兴合，万福与时并。承恩长若此，微贱幸升平。
奉和七夕宴两仪殿应制:秋吹过双阙，星仙动二灵。更深移月镜，河浅度云輧。殿上呼方朔，人间失武丁。天文兹夜里，光映紫微庭。
奉和九月九日圣制登慈恩寺浮图应制:飞塔云霄半，清晨羽旆游。登临凭季月，有廓见中州。御酒新寒退，天文瑞景留。辟邪将兽寿，兹日奉千秋。
闰九月九日幸总持寺登浮图应制:重阳登闰序，上界叶时巡。驻辇天花落，开筵妓乐陈。城端刹柱见，云表露盘新。临睨光辉满，飞文动睿神。
侍宴长宁公主东庄:公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
奉和送金城公主入西蕃应制:外馆逾河右，行营指路岐。和新悲远嫁，忍爱泣将离。旌旆羌风引，轩车汉月随。那堪马上曲，时向管中吹。
奉和圣制登骊山高顶寓目应制:骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
奉和幸白鹿观应制:玄游乘落晖，仙宇蔼霏微。石梁萦涧转，珠旆扫坛飞。芝童荐膏液，松鹤舞骖騑。还似瑶池上，歌成周驭归。
折杨柳:沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
奉和立春日内出彩花树应制（一作人日大明宫应制）:禁苑韶年此日归，东郊道上转青旂。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游布阳气，为观天藻竞春晖。
奉和春日幸望春宫应制:暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
奉和幸安乐公主山庄应制:主家别墅帝城隈，无劳海上觅蓬莱。沓石悬流平地起，危楼曲阁半天开。庭莎作荐舞行出，浦树相将歌棹回。此日风光与形胜，只言作伴圣词来。
兴庆池侍宴应制:苍龙阙下天泉池，轩驾来游箫管吹。缘堤夏筱萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。
奉和幸大荐福寺应制:地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。
奉和幸三会寺应制:岧峣仓史台，敞朗绀园开。戒旦壶人集，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒出尘埃。
奉和幸长安故城未央宫应制:汉宫千祀外，轩驾一来游。夷荡长如此，威灵不复留。凭高睿赏发，怀古圣情周。寒向南山敛，春过北渭浮。土功昔云盛，人英今所求。幸听熏风曲，方知霸道羞。
奉和幸礼部尚书窦希玠宅应制（一作陪幸五王宅）:北斗枢机任，西京肺腑亲。畴昔王门下，今兹御幸辰。恩光山水被，圣作管弦新。绕坐熏红药，当轩暗绿筠。摘荷才早夏，听鸟尚馀春。行漏今徒晚，风烟起观津。
奉和圣制幸望春宫送朔方大总管张仁亶:命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。
奉和幸韦嗣立山庄侍宴应制:东山有谢安，枉道降鸣銮。缇骑分初日，霓旌度晓寒。云跸岩间下，虹桥涧底盘。幽栖俄以届，圣瞩宛馀欢。崖悬飞溜直，岸转绿潭宽。桂华尧酒泛，松响舜琴弹。明主恩斯极，贤臣节更殚。不才叨侍从，咏德以濡翰。
人日玩雪应制:胜日登临云叶起，芳风摇荡雪花飞。呈晖幸得承金镜，飏彩还将奉玉衣。
上巳日祓禊渭滨应制:桃花欲落柳条长，沙头水上足风光。此时御跸来游处，愿奉年年祓禊觞。
苑中遇雪应制:龙骖晓入望春宫，正逢春雪舞东风。花光并洒天文上，寒气行消御酒中。
夜宴安乐公主新宅:层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
奉和圣制幸韦嗣立山庄:非吏非隐晋尚书，一丘一壑降乘舆。天藻缘情两曜合，山卮献寿万年馀。
饯唐永昌:始见郎官拜洛阳，旋闻近侍发雕章。绪言已勖期年政，绮字当生满路光。
晦日置酒林亭:正月符嘉节，三春玩物华。忘怀寄尊酒，陶性狎山家。柳翠含烟叶，梅芳带雪花。光阴不相借，迟迟落景斜。
晦日重宴:芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。
晦日宴高氏林亭:上月河阳地，芳辰景物华。绵蛮变时鸟，照曜起春霞。柳摇风处色，梅散日前花。淹留洛城晚，歌吹石崇家。
上元夜效小庾体:今夜启城闉，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。
三月三日宴王明府山亭（得鱼字）:京洛皇居，芳禊春馀。影媚元巳，和风上除。云开翠帟，水骛鲜居。林渚萦映，烟霞卷舒。花飘粉蝶，藻跃文鱼。沿波式宴，其乐只且。
三月三日宴王明府山亭（得郊字）:日惟上巳，时亨有巢。中尊引桂，芳筵藉茅。书僮橐笔，膳夫行炰。烟霏万雉，花明四郊。沼蘋白带，山花紫苞。同人聚饮，千载神交。
晦日宴高氏林亭:欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
晦日重宴:凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
上元夜效小庾体:他乡月夜人，相伴看灯轮。光随九华出，影共百枝新。歌钟盛北里，车马沸南邻。今宵何处好，惟有洛城春。
三月三日宴王明府山亭（得花字）:河滨上巳，洛汭春华。碧池涵日，翠斝澄霞。沟垂细柳，岸拥平沙。歌莺响树，舞蝶惊花。云浮宝马，水韵香车。熟记行乐，淹留景斜。
晦日宴高氏林亭:胜地临鸡浦，高会偶龙池。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。
晦日宴高氏林亭:温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。
三月三日宴王明府山亭（得烟字）:洛城春禊，元巳芳年。季伦园里，逸少亭前。曲中举白，谈际生玄。陆离轩盖，凄清管弦。萍疏波荡，柳弱风牵。未淹欢趣，林溪夕烟。
晦日宴高氏林亭:上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
晦日重宴:年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
三月三日宴王明府山亭（得哉字）:暮春元巳，春服初裁。童冠八九，于洛之隈。河堤草变，巩树花开。逸人谈发，仙御舟来。间关黄鸟，瀺灂丹腮。乐饮命席，优哉悠哉。
晦日宴高氏林亭:试入山亭望，言是石崇家。二月风光起，三春桃李华。莺吟上乔木，雁往息平沙。相看会取醉，宁知还路赊。
晦日重宴:忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
上元夜效小庾体:初年三五夜，相知一两人。连镳出巷口，飞毂下池漘。灯光恰似月，人面并如春。遨游终未已，相欢待日轮。
晦日宴高氏林亭:践胜寻良会，乘春玩物华。还随张放友，来向石崇家。止水分岩镜，闲庭枕浦沙。未极林泉赏，参差落照斜。
晦日宴高氏林亭:绮筵乘暇景，琼醑对年华。门多金埒骑，路引璧人车。蘋早犹藏叶，梅残正落花。蔼蔼林亭晚，馀兴促流霞。卷72_22长孙正隐晦晚属烟霞，遨游重岁华。歌钟虽戚里，林薮是山家。细雨犹开日，深池不涨沙。淹留迷处所，岩岫几重花。
晦日宴高氏林亭:
上元夜效小庾体同用春字:薄晚啸游人，车马乱驱尘。月光三五夜，灯焰一重春。烟云迷北阙，箫管识南邻。洛城终不闭，更出小平津。
晦日宴高氏林亭:啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
晦日宴高氏林亭:三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
晦日宴高氏林亭:公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
晦日重宴:高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
上元夜效小庾体:今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
晦日宴高氏林亭:砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
晦日重宴:春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
晦日宴高氏林亭:飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
晦日重宴:驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
晦日宴高氏林亭:春来日渐赊，琴酒逐年华。欲向文通径，先游武子家。池碧新流满，岩红落照斜。兴阑情未尽，步步惜风花。
晦日宴高氏林亭:早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。
晦日重宴:绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。
祭汾阴乐章（寿和）:礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。
奉和圣制行次成皋途经先圣擒建德之所感而成诗应制:汉东不执象，河朔方斗龙。夏灭渐宁乱，唐兴终奋庸。皇威正赫赫，兵气何匈匈。用武三川震，归淳六代醲。成皋睹王业，天下致人雍。即此巡于岱，曾孙受命封。
奉和圣制登蒲州逍遥楼应制:在昔尧舜禹，遗尘成典谟。圣皇东巡狩，况乃经此都。楼观纷迤逦，河山几萦纡。缅怀祖宗业，相继文武图。尚德既无险，观风谅有孚。岂如汾水上，箫鼓事游娱。
奉和圣制过晋阳宫应制:隋运与天绝，生灵厌氛昏。圣期在宁乱，士马兴太原。立极万邦推，登庸四海尊。庆膺神武帝，业付皇曾孙。缅慕封唐道，追惟归沛魂。诏书感先义，典礼巡旧藩。高殿彩云合，春旗祥风翻。率西见汾水，奔北空塞垣。款曲童儿佐，依迟故老言。里颁慈惠赏，家受复除恩。下辇崇三教，建碑当九门。孝思敦至美，亿载奉开元。
奉和姚令公温汤旧馆永怀故人卢公之作:树德岂孤迈，降神良并出。伟兹廊庙桢，调彼盐梅实。正悦虞垂举，翻悲郑侨卒。同心不可忘，交臂何为失。清路荷前幸，明时称右弼。曾联野外游，尚记帷中密。新恸情莫遣，旧游词更述。空令还辱和，长叹知音日。
和杜主簿春日有所思:朝上高楼上，俯见洛阳陌。摇荡吹花风，落英纷已积。美人不共此，芳好空所惜。揽镜尘网滋，当窗苔藓碧。缅怀在云汉，良愿暌枕席。翻似无见时，如何久为客。
饯郢州李使君:楚有章华台，遥遥云梦泽。复闻拥符传，及是收图籍。佳政在离人，能声寄侯伯。离怀朔风起，试望秋阴积。中路凄以寒，群山霭将夕。伤心聊把袂，怊怅麒麟客。
饯唐州高使君赴任:永日奏文时，东风摇荡夕。浩然思乐事，翻复饯征客。淮水春流清，楚山暮云白。勿言行路远，所贵专城伯。
晓济胶川南入密界:饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
夜发三泉即事:暗发三泉山，穷秋听骚屑。北林夜鸣雨，南望晓成雪。只咏北风凉，讵知南土热。沙溪忽沸渭，石道乍明灭。宛若银碛横，复如瑶台结。指程赋所恋，遇虞不遑歇。重纩濡莫解，悬旌冻犹揭。下奔泥栈榰，上觏云梯设。搏颊羸马顿，回眸惴人跌。憧憧往复还，心注思逾切。冉冉年将病，力困衰怠竭。天彭信方隅，地势诚斗绝。忝曳尚书履，叨兼使臣节。京坻有岁饶，亭障无边孽。归奏丹墀左，骞能俟来哲。
小园纳凉即事:烦暑避蒸郁，居闲习高明。长风自远来，层阁有馀清。散洒纳凉气，萧务遗世情。奈何夸大隐，终日系尘缨。
昆明池晏坐答王兵部珣三韵见示:画舸疾如飞，遥遥泛夕晖。石鲸吹浪隐，玉女步尘归。独有衔恩处，明珠在钓矶。
奉和圣制春台望应制:壮丽天之府，神明王者宅。大君乘飞龙，登彼复怀昔。圆阙朱光焰，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢逾娇美人。事往覆輈经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。
长相思:君不见天津桥下东流水，南望龙门北朝市。杨柳青青宛地垂，桃红李白花参差。花参差，柳堪结，此时忆君心断绝。
蜀城哭台州乐安少府:远游跻剑阁，长想属天台。万里隔三载，此邦余重来。音容旷不睹，梦寐殊悠哉。边郡饶藉藉，晚庭正回回。喜传上都封，因促傍吏开。向悟海盐客，已而梁木摧。变衣寝门外，挥涕少城隈。却记分明得，犹持委曲猜。师儒昔训奖，仲季时童孩。服义题书箧，邀欢泛酒杯。暂令风雨散，仍迫岁时回。其道惟正直，其人信美偲。白头还作尉，黄绶固非才。可叹悬蛇疾，先贻问鵩灾。故乡闭穷壤，宿草生寒荄。零落九原去，蹉跎四序催。曩期冬赠橘，今哭夏成梅。执礼谁为赗，居常不徇财。北登嵔山累坂，东望姑苏台。天路本悬绝，江波复溯洄。念孤心易断，追往恨艰裁。不遂卿将伯，孰云陈与雷。吾衰亦如此，夫子复何哀。
立春日侍宴内出剪彩花应制:晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。
春日芙蓉园侍宴应制:御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。
奉和圣制人日清晖阁宴群臣遇雪应制:楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传彩胜，天上奉薰歌。
奉和七夕宴两仪殿应制:灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。
奉和九日幸临渭亭登高应制得时字:嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。
游禁苑幸临渭亭遇雪应制:平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。
奉和送金城公主适西蕃应制:帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。
奉和圣制登骊山高顶寓目应制:仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。
幸白鹿观应制:碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
题寿安王主簿池馆:洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
扈从温泉奉和姚令公喜雪:清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。
秋社日崇让园宴得新字:鸣爵三农稔，句龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。
奉和魏仆射秋日还乡有怀之作:南宫夙拜罢，东道昼游初。饮饯倾冠盖，传呼问里闾。树悲悬剑所，溪想钓璜馀。明发辉光至，增荣驷马车。
武担山寺:武檐独苍然，坟山下玉泉。鳖灵时共尽，龙女事同迁。松柏衔哀处，幡花种福田。讵知留镜石，长与法轮圆。
饯潞州陆长史再守汾州:河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。
饯荆州崔司马:茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。
送吏部李侍郎东归得归字:陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。
送光禄姚卿还都:汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。
春晚送瑕丘田少府还任，因寄洛中镜上人:闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一沾巾。
送贾起居奉使入洛取图书因便拜觐:旧国才因地，当朝史命官。遗文征阙简，还思采芳兰。传发关门候，觞称邑里欢。早持京副入，旋伫洛书刊。
送常侍舒公归觐:朝闻讲艺馀，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
兴州出行:危途晓未分，驱马傍江濆。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
边秋薄暮（一作出塞）:海外秋鹰击，霜前旅雁归。边风思鞞鼓，落日惨旌麾。浦暗渔舟入，川长猎骑稀。客悲逢薄暮，况乃事戎机。
晓发方骞驿:传置远山蹊，龙钟蹴涧泥。片阴常作雨，微照已生霓。鬓发愁氛换，心情险路迷。方知向蜀者，偏识子规啼。
经三泉路作:三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
故高安大长公主挽词:彤管承师训，青圭备礼容。孟孙家代宠，元女国朝封。柔轨题贞顺，闲规赋隶雍。宁知落照尽，霜吹入悲松。
赠司徒豆卢府君挽词:宠赠追胡广，亲临比贺循。几闻投剑客，多会服缌人。草闭坟将古，松阴地不春。二陵犹可望，存殁有忠臣。
故右散骑常侍舒国公褚公挽词:阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。
奉和初春幸太平公主南庄应制:主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
奉和春日幸望春宫应制:东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。
人日重宴大明宫恩赐彩缕人胜应制:疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
侍宴安乐公主山庄应制:駸駸羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
兴庆池侍宴应制:降鹤池前回步辇，栖鸾树杪出行宫。山光积翠遥疑逼，水态含青近若空。直视天河垂象外，俯窥京室画图中。皇欢未使恩波极，日暮楼船更起风。
广达楼下夜侍酺宴应制:东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
龙池乐章（唐享龙池乐章第七章）:西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
扈从鄠杜间奉呈刑部尚书舅崔黄门马常侍:翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
景龙观送裴士曹:昔日尝闻公主第，今时变作列仙家。池傍坐客穿丛筱，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
春晚紫微省直寄内:直省清华接建章，向来无事日犹长。花间燕子栖鳷鹊，竹下鹓雏绕凤凰。内史通宵承紫诰，中人落晚爱红妆。别离不惯无穷忆，莫误卿卿学太常。
赠彭州权别驾:双流脉脉锦城开，追饯年年往复回。只道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
寒食宴于中舍别驾兄弟宅:子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。
九月九日望蜀台:蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。
奉和晦日幸昆明池应制:炎历事边陲，昆明始凿池。豫游光后圣，征战罢前规。霁色清珍宇，年芳入锦陂。御杯兰荐叶，仙仗柳交枝。二石分河泻，双珠代月移。微臣比翔泳，恩广自无涯。
奉和圣制幸礼部尚书窦希玠宅应制:尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。
奉和幸韦嗣立山庄应制:摐金寒野霁，步玉晓山幽。帝幄期松子，臣庐访葛侯。百工征往梦，七圣扈来游。斗柄乘时转，台阶捧日留。树重岩籁合，泉迸水光浮。石径喧朝履，璜溪拥钓舟。恩如犯星夜，欢拟济河秋。不学尧年隐，空令傲许由。
奉和圣制送张说上集贤学士赐宴得兹字:肃肃金殿里，招贤固在兹。锵锵石渠内，序拜亦同时。宴锡欢谈道，文成贵说诗。用儒今作相，敦学旧为师。下际天光近，中来帝渥滋。国朝良史载，能事日论思。
奉和圣制途经华岳应制:朝望莲华岳，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙回。偃树枝封雪，残碑石冒苔。圣皇惟道契，文字勒岩隈。
奉和圣制经河上公庙应制:河流无日夜，河上有神仙。辇路曾经此，坛场即宛然。下疑成洞穴，高若在空烟。善物遗方外，和光绕道边。事因周史得，言与汉王传。喜属膺期圣，邦家业又玄。
奉和圣制答张说出雀鼠谷:雨施巡方罢，云从训俗回。密途汾水卫，清跸晋郊陪。寒著山边尽，春当日下来。御祠玄鸟应，仙仗绿杨开。作颂音传雅，观文色动台。更知西向乐，宸藻协盐梅。
奉和恩赐乐游园宴应制:乐游光地选，酺饮庆天从。座密千官盛，场开百戏容。绿塍际山尽，缇幕倚云重。下上花齐发，周回柳遍浓。夺晴纷剑履，喧听杂歌钟。日晚衔恩散，尧人并可封。
恩制尚书省僚宴昆明池同用尧字:露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去回标。泳广渔杈溢，浮深妓舫摇。饱恩皆醉止，合舞共歌尧。
奉和圣制幸望春宫送朔方大总管张仁亶:北风吹早雁，日夕渡河飞。气冷胶应折，霜明草正腓。老臣帷幄算，元宰庙堂机。饯饮回仙跸，临戎解御衣。军装乘晓发，师律候春归。方伫勋庸盛，天词降紫微。
奉和圣制登太行山中言志应制:北山东入海，驰道上连天。顺动三光注，登临万象悬。俯观河内邑，平指洛阳川。按跸夷关险，张旗亘井泉。晓岩中警柝，春事下搜田。德重周王问，歌轻汉后传。宸游铺令典，睿思起芳年。愿以封书奏，回銮禅肃然。
奉和圣制漕桥东送新除岳牧:宝贤不遗俊，台阁尽鹓鸾。未若调人切，其如简帝难。上才膺出典，中旨念分官。特以专城贵，深惟列郡安。政行思务本，风靡属胜残。有令田知急，无分狱在宽。至言题睿札，殊渥洒仙翰。诏饯三台降，朝荣万国欢。举杯临水发，张乐拥桥观。式伫东封会，锵锵检玉坛。
奉和圣制途次旧居应制:潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旂舒。云覆连行在，风回助扫除。木行城邑望，皋落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞馀。盛业铭汾鼎，昌期应洛书。愿陪歌赋末，留比蜀相如。
奉和圣制至长春宫登楼望稼穑之作:帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，只为猎扶风。
利州北佛龛前重于去岁题处作:重岩载看美，分塔起层标。蜀守经涂处，巴人作礼朝。地疑三界出，空是六尘销。卧石铺苍藓，行塍覆绿条。岁年书有记，非为学题桥。
闲园即事寄韦侍郎:结庐东城下，直望江南山。青霭远相接，白云来复还。拂筵红藓上，开幔绿条间。物应春偏好，情忘趣转闲。宪臣饶美度，联事惜徂颜。有酒空盈酌，高车不可攀。
扈从温泉同紫微黄门群公泛渭川得齐字:虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。
饯赵尚书摄御史大夫赴朔方军:劲虏欲南窥，扬兵护朔陲。赵尧宁易印，邓禹即分麾。野饯回三杰，军谋用六奇。云边愁出塞，日下怆临岐。拔剑行人舞，挥戈战马驰。明年麟阁上，充国画于斯。
晓发兴州入陈平路:旌节指巴岷，年年行且巡。暮来青嶂宿，朝去绿江春。鱼贯梁缘马，猿奔树息人。邑祠犹是汉，溪道即名陈。旧史饶迁谪，恒情厌苦辛。宁知报恩者，天子一忠臣。
同饯阳将军兼源州都督御史中丞:右地接龟沙，中朝任虎牙。然明方改俗，去病不为家。将礼登坛盛，军容出塞华。朔风摇汉鼓，边马思胡笳。旗合无邀正，冠危有触邪。当看劳还日，及此御沟花。
扈从凤泉和崔黄门喜恩旨解严罢围之作:辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。
秋夜寓直中书呈黄门舅:帘栊上夜钩，清切听更筹。忽共鸡枝老，还如骑省秋。循庭喜三入，对渚忆双游。紫绂名初拜，黄缣迹尚留。月舒当北幌，云赋直东楼。恩渥迷天施，童蒙慰我求。迟君台鼎节，闻义一承流。
先是新昌小园期京兆尹一访兼郎官数子自顷沉疴…成章:独好中林隐，先期上月春。闲花傍户落，喧鸟逼檐驯。寂寞东坡叟，传呼北里人。在山琴易调，开瓮酒归醇。伫望应三接，弥留忽几旬。不疑丹火变，空负绿条新。斗蚁闻常日，歌龙值此辰。其如众君子，嘉会阻清尘。
奉和马常侍寺中之作:怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沉沉与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。
慈恩寺二月半寓言:二月韶春半，三空霁景初。献来应有受，灭尽竟无馀。化迹传官寺，归诚谒梵居。殿堂花覆席，观阁柳垂疏。共命枝间鸟，长生水上鱼。问津窥彼岸，迷路得真车。行密幽关静，谈精俗态祛。稻麻欣所遇，蓬箨怆焉如。不驻秦京陌，还题蜀郡舆。爱离方自此，回望独蹰躇。
饯泽州卢使君赴任:闻道降纶书，为邦建彩旟。政凭循吏往，才以贵卿除。词赋良无敌，声华蔼有馀。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛩乱，乔木夜蝉疏。寥泬秋先起，推移月向诸。旧交何以赠，客至待烹鱼。
陈仓别陇州司户李维深:京国自携手，同途欣解颐。情言正的的，春物宛迟迟。忽背雕戎役，旋瞻获宝祠。蜀城余出守，吴岳尔归思。欢惬更伤此，眷殷殊念兹。扬麾北林径，跂石南涧湄。中作壶觞饯，回添道路悲。数花临磴日，百草覆田时。有美同人意，无为行子辞。酣歌拔剑起，毋是答恩私。
奉和崔尚书赠大理陆卿鸿胪刘卿见示之作:戏藻嘉鱼乐，栖梧见凤飞。类从皆有召，声应乃无违。美价逢时出，奇才选众稀。避堂贻后政，扫第发前几。出曳仙人履，还熏侍女衣。省中何赫奕，庭际满芳菲。吏部端清鉴，丞郎肃紫机。会心歌咏是，回迹宴言非。北寺邻玄阙，南城写翠微。参差交隐见，仿佛接光辉。宾序尝柔德，刑孚已霁威。巨源林下契，不速自同归。
敬和崔尚书大明朝堂雨后望终南山见示之作:奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
夜闻故梓州韦使君明当引绋感而成章:恻矣南邻问，冥然东岱幽。里閈宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。
御箭连中双兔:宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。欢声动寒木，喜气满晴天。那似陈王意，空随乐府篇。
奉和圣制过潼津关:在德何夷险，观风复往还。自能同善闭，中路可无关。
山鹧鸪词二首:玉关征戍久，空闺人独愁。寒露湿青苔，别来蓬鬓秋。人坐青楼晚，莺语百花时。愁多人易老，断肠君不知。
汾上惊秋:北风吹白云，万里渡河汾。心绪逢摇落，秋声不可闻。
山驿闲卧即事:息燕归檐静，飞花落院闲。不愁愁自著，谁道忆乡关。
将赴益州题小园壁:岁穷惟益老，春至却辞家。可惜东园树，无人也作花。
咏礼部尚书厅后鹊:怀印喜将归，窥巢恋且依。自知栖不定，还欲向南飞。
咏死兔:兔子死兰弹，持来挂竹竿。试将明镜照，何异月中看。
夜宴安乐公主新宅:车如流水马如龙，仙史高台十二重。天上初移衡汉匹，可怜歌舞夜相从。
侍宴桃花园咏桃花应制:桃花灼灼有光辉，无数成蹊点更飞。为见芳林含笑待，遂同温树不言归。
奉和圣制幸韦嗣立庄应制:树色参差隐翠微，泉流百尺向空飞。传闻此处投竿住，遂使兹辰扈跸归。
重送舒公:散骑金貂服彩衣，松花水上逐春归。悬知邑里遥相望，事主荣亲代所稀。
句:飞埃结红雾，游盖飘青云。指如十挺墨，耳似两张匙。丑虽有足，甲不全身。见君无口，知伊少人。
龙池篇:灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池篇:龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿似飘飖五云影，从来从去九天关。
奉和圣制龙池篇:帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑波上春云少，只为从龙直上天。
打球篇:德阳宫北苑东头，云作高台月作楼。金锤玉蓥千金地，宝杖雕文七宝球。窦融一家三尚主，梁冀频封万户侯。容色由来荷恩顾，意气平生事侠游。共道用兵如断蔗，俱能走马入长楸。红鬣锦鬃风騄骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅走满先筹。薄暮汉宫愉乐罢，还归尧室晓垂旒。
阮公体:秦王按剑怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。
同蔡孚五亭咏:章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
蔡起居山亭:文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
送友人尉蜀中:故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
赠温驸马汝阳王:畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。
边词:五原春色旧来迟，二月垂杨未挂丝。即今河畔冰开日，正是长安花落时。
戏咏:有意嫌兵部，专心望考功。谁知脚蹭蹬，几落省墙东。
题巴州光福寺楠木:近郭城南山寺深，亭亭奇树出禅林。结根幽壑不知岁，耸干摩天凡几寻。翠色晚将岚气合，月光时有夜猿吟。经行绿叶望成盖，宴坐黄花长满襟。此木尝闻生豫章，今朝独秀在巴乡。凌霜不肯让松柏，作宇由来称栋梁。会待良工时一眄，应归法水作慈航。
仪坤庙乐章。永和:猗若清庙，肃肃荧荧。国荐严祀，坤兴淑灵。有几在室，有乐在庭。临兹孝享，百禄惟宁。
仪坤庙乐章。金奏:阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
拟古三首:遥裔烟屿鸿，双影旦夕同。交翰倚沙月，和鸣弄江风。灌若茂芳序，君子从远戎。云生阴海没，花落春潭空。红泪掩促柱，锦衾罗薰笼。自伤琼草绿，讵惜铅粉红。裂帛附双燕，为予向辽东。读书三十载，驰骛周六经。儒衣干时主，忠策献阙廷。一朝奉休盼，从容厕群英。束身趋建礼，秉笔坐承明。廨署相填噎，僚吏纷纵横。五日休浣时，屠苏绕玉屏。橘花覆北沼，桂树交西荣。树栖两鸳鸯，含春向我鸣。皎洁绮罗艳，便娟丝管清。扰扰天地间，出处各有情。何必岩石下，枯槁闲此生。颓光无淹晷，逝水有迅流。绿苔纷易歇，红颜不再求。歌笑当及春，无令壮志秋。弱年仕关辅，簃门豁御沟。敷愉东城际，婉娈南陌头。荷花娇绿水，杨叶暖青楼。中有绮罗人，可怜名莫愁。画屏绕金膝，珠帘悬玉钩。纤指调宝琴，泠泠哀且柔。赠君鸳鸯带，因以鹔鹴裘。窗晓吟日坐，闺夕秉烛游。无作北门客，咄咄怀百忧。
赠刘舍人古意:女床閟灵鸟，文章世所希。巢君碧梧树，舞君青琐闱。或言凤池乐，抚翼更西飞。凤池环禁林，仙阁霭沉沉。璇题激流日，珠缀绵清阴。郁穆丝言重，荧煌台座深。风张丹戺翮，月弄紫庭音。众彩结不散，孤英跂莫寻。浩歌在西省，经传恣潜心。
和李適答宋十一入崖口五渡见赠:闻有独往客，拂衣捐世心。结欣薄枉渚，撰念萦旧林。经亘去崖合，冥绵归壑深。琪树环碧彩，金潭生翠阴。沿洄弄沙榜，诡仄眺明岑。夕闻桂里猿，晓玩松上禽。杂佩蕴孤袖，琼敷缀双襟。我怀沧洲想，懿尔白云吟。秉愿理方协，存期迹易寻。兹言庶不负，为报岩中琴。
雪:雪暗穷海云，洒空纷似露。朔风吹故里，宛转玉阶树。孤妾调玉瑟，早寒生锦衿。况君张罗幕，愁坐北庭阴。
比干墓:大位天下宝，维贤国之镇。殷道微而在，受辛纂颓胤。山鸣鬼又哭，地裂川亦震。媟黩皆佞谀，虔刘尽英隽。孤卿帝叔父，特进贞而顺。玉床逾皓洁，铜柱方歊焮。奉国历三朝，观窍明一瞬。季代猖狂主，蓄怒提白刃。之子弥忠谠，愤然更勇进。抚膺誓陨越，知死故不吝。已矣竟剖心，哲妇亦同殉。骊龙暴双骨，太岳摧孤仞。周发次商郊，冤骸悲莫殣。锋剑剿遗孽，报复一何迅。驻罕歌淑灵，命徒封旅榇。自尔衔幽酷，于嗟流景骏。丘坟被宿莽，坛戺缘飞磷。贞观戒北征，维皇念忠信。荒坟护草木，刻桷吹煨烬。代远恩更崇，身颓名益振。帝词书乐石，国馔罗芳衅。伟哉烈士图，奇英千古徇。
题东山子李適碑阴二首:陇嶂萦紫气，金光赫氛氲。美人含遥霭，桃李芳自薰。图高黄鹤羽，宝夺骊龙群。忽惊薤露曲，掩噎东山云。回也实夭折，贾生亦脆促。今复哀若人，危光迅风烛。夜台沦清镜，穷尘埋结绿。何以赠下泉，生刍唯一束。
淮亭吟:贞寂虑兮淮山幽，怜芳若兮揽中洲。崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠耀飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山碕礒兮隈曲，水涓涟兮洞汨。金光延起兮骤兴没，青苔竟兮绿蘋歇。绿蘋歇兮凋朱颜，美人寂历兮何时闲，君不见可怜桐柏上，丰茸桂树花满山。
芳树:玉花珍簟上，金缕画屏开。晓月怜筝柱，春风忆镜台。筝柱春风吹晓月，芳树落花朝暝歇。稿砧刀头未有期，攀条拭泪坐相思。
游禁苑幸临渭亭遇雪应制:玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
奉和送金城公主适西蕃应制:凤扆怜箫曲，鸾闺念掌珍。羌庭遥筑馆，庙策重和亲。星转银河夕，花移玉树春。圣心凄送远，留跸望征尘。
幸白鹿观应制:凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
胡无人行:十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
婕妤:君恩忽断绝，妾思终未央。巾栉不可见，枕席空余香。窗暗网罗白，阶秋苔藓黄。应门寂已闭，流涕向昭阳。
采莲曲:妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归棹落花前。
孤烛叹（一作闺怨）:切切夜闺冷，微微孤烛然。玉盘红泪滴，金烬彩光圆。暖手缝轻素，嚬蛾续断弦。相思咽不语，回向锦屏眠。
闺怨:征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
饯唐州高使君赴任:香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
奉和幸新丰温泉宫应制:姬典歌时迈，虞篇记省方。何如黑帝月，玄览白云乡。翠仗萦船岸，明旆应萯阳。风摇花眊彩，雪艳宝戈芒。御陌开函次，离宫夹树行。桂枝笼騕褭，松叶覆堂皇。仙石含珠液，温池孕璧房。涌疑神瀵溢，澄若帝台浆。独沸流常热，潜蒸气转香。青坛环玉甃，红础铄金光。藻曜凝芳洁，葳蕤献淑祥。五龙归宝算，九扈叶时康。同预华封老，中衢祝圣皇。
同韦舍人元旦早朝:夕转清壶漏，晨惊长乐钟。逶迤纶禁客，假寐守铜龙。予亦趋三殿，肩随谒九重。繁珂接曙响，华剑比春容。相问韶光歇，弥怜芳意浓。愿言乘日旰，携手即云峰。
侍宴韦嗣立山庄应制:鼎臣休浣隙，方外结遥心。别业青霞境，孤潭碧树林。每驰东墅策，遥弄北溪琴。帝眷纾时豫，台园赏岁阴。移銮明月沼，张组白云岑。御酒瑶觞落，仙坛竹径深。三光悬圣藻，五等冠朝簪。自昔皇恩感，咸言独自今。
送特进李峤入都袝庙:特进三公下，台臣百揆先。孝图开寝石，祠主卜牲筵。恩级青纶赐，徂装紫橐悬。绸缪金鼎席，宴饯玉潢川。北斗分征路，东山起赠篇。乐池歌绿藻，梁苑藉红荃。骑转商岩日，旌摇关塞烟。庙堂须鲠议，锦节伫来旋。
春闺:戍客戍清波，幽闺幽思多。暗梁闻语燕，夜烛见飞蛾。宝鸭藏脂粉，金屏缀绮罗。裁衣卷纹素，织锦度鸣梭。有使通西极，缄书寄北河。年光只恐尽，征战莫蹉跎。
奉和兴庆池戏竞渡应制:夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
上巳日祓禊渭滨应制:晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
夜宴安乐公主新宅应制:凤楼开阖引明光，花酎连添醉益香。欲知帝女薰天贵，金柯玉柱夜成行。
饯唐永昌:金溪碧水玉潭沙，凫舄翩翩弄日华。斗鸡香陌行春倦，为摘东园桃李花。
侍宴桃花园:源水丛花无数开，丹跗红萼间青梅。从今结子三千岁，预喜仙游复摘来。
石淙:碧淀红涔崿嶂间，淙嵌洑岨洊成湾。琪树璿娟花未落，银芝窋咤露初还。八风行殿开仙榜，七景飞舆下石关。张茑席云平圃宴，焜煌金记蕴名山。
夏日游德州赠高四:日观邻全赵，星临俯旧吴。鬲津开巨浸，稽阜镇名都。紫云浮剑匣，青山孕宝符。封疆恢霸道，问鼎竞雄图。神光包四大，皇威震八区。风烟通地轴，星象正天枢。天枢阴南北，地轴殊乡国。辟门通舜宾，比屋封尧德。言谢垂钩隐，来参负鼎职。天子不见知，群公讵相识。未展从东骏，空戢图南翼。时命欲何言，抚膺长叹息。叹息将如何，游人意气多。白雪梁山曲，寒风易水歌。泣魏伤吴起，思赵切廉颇。凄断韩王剑，生死翟公罗。罗悲翟公意，剑负韩王气。骄饵去易论，忌途良可畏。夙昔怀江海，平生混泾渭。千载契风云，一言忘贱贵。去去访林泉，空谷有遗贤。言投爵里刺，来泛野人船。缔交君赠缟，投分我忘筌。成风郢匠斫，流水伯牙弦。牙弦忘道术，漳滨恣闲逸。聊安张蔚庐，讵扫陈蕃室。虚室狎招寻，敬爱混浮沉。一诺黄金信，三复白珪心。霜松贞雅节，月桂朗冲襟。灵台万顷浚，学府九流深。谈玄明毁璧，拾紫陋籝金。鹭涛开碧海，凤彩缀词林。林虚星华映，水澈霞光净。霞水两分红，川源四望通。雾卷天山静，烟销太史空。鸟声流向薄，蝶影乱芳丛。柳阴低椠水，荷气上薰风。风月芳菲节，物华纷可悦。将欢促席赏，遽尔又归别。积水带吴门，通波连禹穴。赠言虽欲尽，机心庶应绝。潘岳本自闲，梁鸿不因热。一瓢欣狎道，三月聊栖拙。栖拙隐金华，狎道访仙查。放旷愚公谷，消散野人家。一顷南山豆，五色东陵瓜。野衣裁薜叶，山酒酌藤花。白云离望远，青溪隐路赊。傥忆幽岩桂，犹冀折疏麻。
在江南赠宋五之问:井络双源浚，浔阳九派长。沦波通地穴，输委下归塘。别岛笼朝蜃，连洲拥夕涨。韫珠澄积润，让璧动浮光。浮光凝折水，积润疏圆沚。玉轮涵地开，剑阁连星起。风烟标迥秀，英灵信多美。怀德践遗芳，端操惭谋已。谋已谬观光，牵迹强凄惶。揆拙迷三省，劳生昧两忘。弹随空被笑，献楚自多伤。一朝殊默语，千里易炎凉。炎凉几迁贸，川陆疲臻凑。积水架吴涛，连山横楚岫。风月虽殊昔，星河犹是旧。姑苏望南浦，邯郸通北走。北走平生亲，南浦别离津。潇湘一超忽，洞庭多苦辛。秋江无绿芷，寒汀有白蘋。采之将何遗，故人漳水滨。漳滨已辽远，江潭未旋返。为听短歌行，当想长洲苑。露金熏菊岸，风佩摇兰坂。蝉鸣稻叶秋，雁起芦花晚。晚秋云日明，亭皋风雾清。独负平生气，重牵摇落情。占星非聚德，梦月讵悬名。寂寥伤楚奏，凄断泣秦声。秦声怀旧里，楚奏悲无已。郢路少知音，丛台富奇士。温辉凌爱日，壮气惊寒水。一顾重风云，三冬足文史。文史盛纷纶，京洛多风尘。犹轻五车富，未重一囊贫。李仙非易托，苏鬼尚难因。不惜劳歌尽，谁为听阳春。
晚憩田家:转蓬劳远役，披薜下田家。山形类九折，水势急三巴。悬梁接断岸，涩路拥崩查。雾岩沦晓魄，风溆涨寒沙。心迹一朝舛，关山万里赊。龙章徒表越，闽俗本殊华。旅行悲泛梗，离赠折疏麻。唯有寒潭菊，独似故园花。
出石门:层岩远接天，绝岭上栖烟。松低轻盖偃，藤细弱丝悬。石明如挂镜，苔分似列钱。暂策为龙杖，何处得神仙。
至分陕:陕西开胜壤，召南分沃畴。列树巢维鹊，平渚下睢鸠。憩棠疑勿剪，曳葛似攀樛。至今王化美，非独在隆周。
寓居洛滨对雪忆谢二（一作洛滨对雪忆谢二兄弟）:旅思眇难裁，冲飙恨易哀。旷望洛川晚，飘飖瑞雪来。积彩明书幌，流韵绕琴台。色夺迎仙羽，花避犯霜梅。谢庭赏方逸，袁扉掩未开。高人傥有访，兴尽讵须回。
北眺舂陵:揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
夏日游目聊作:暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
同崔驸马晓初登楼思京:丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯馀西向笑，暂似当长安。
月夜有怀简诸同病:闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
叙寄员半千:薄宦三河道，自负十馀年。不应惊若厉，只为直如弦。坐历山川险，吁嗟陵谷迁。长吟空抱膝，短翮讵冲天。魂归沧海上，望断白云前。钓名劳拾紫，隐迹自谈玄。不学多能圣，徒思鸿宝仙。斯志良难已，此道岂徒然。嗟为刀笔吏，耻从绳墨牵。岐路情虽狎，人伦地本偏。长揖谢时事，独往访林泉。寄言二三子，生死不来旋。
咏怀古意上裴侍郎:三十二馀罢，鬓是潘安仁。四十九仍入，年非朱买臣。纵横愁系越，坎壈倦游秦。出笼穷短翮，委辙涸枯鳞。穷经不沾用，弹铗欲谁申。天子未驱策，岁月几沉沦。轻生长慷慨，效死独殷勤。徒歌易水客，空老渭川人。一得视边塞，万里何苦辛。剑匣胡霜影，弓开汉月轮。金刀动秋色，铁骑想风尘。为国坚诚款，捐躯忘贱贫。勒功思比宪，决略暗欺陈。若不犯霜雪，虚掷玉京春。
春夜韦明府宅宴得春字:酌桂陶芳夜，披薜啸幽人。雅琴驯鲁雉，清歌落范尘。宿云低迥盖，残月上虚轮。幸此承恩洽，聊当故乡春。
过张平子墓:西鄂该通理，南阳擅德音。玉卮浮藻丽，铜浑积思深。忽怀今日昔，非复昔时今。日落丰碑暗，风来古木吟。惟叹穷泉下，终郁羡鱼心。
从军中行路难二首（一作行军军中行路难、军中行路难）:君不见封狐雄虺自成群，冯深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴登剑阁。阁道岧峣起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川原绕毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。沧江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水，天涯望转积，地际行无已。徒觉炎凉节物非，不知关山千万里。弃置勿重陈，征行多苦辛。且悦清笳杨柳曲，讵忆芳园桃李人。绛节朱旗分白羽，丹心白刃酬明主。但令一被君王知，谁惮三边征战苦。行路难，几千端，无复归云凭短翰，空馀望日想长安。（此首一作辛常伯诗）君不见玉关尘色暗边庭，铜鞮杂虏寇长城。天子按剑征馀勇，将军受脤事横行。七德龙韬开玉帐，千里鼍鼓叠金钲。阴山苦雾埋高垒，交河孤月照连营。连营去去无穷极，拥旆遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振雕翼。长驱万里詟祁连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，行路难，誓令氛祲静皋兰。但使封侯龙额贵，讵随中妇凤楼寒。（同辛常伯作）
帝京篇:山河千里国，城阙九重门。不睹皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿。岑对玉楼，椒房窈窕连金屋。三条九陌丽城隈，万户千门平旦开。复道斜通鳷鹊观，交衢直指凤凰台。剑履南宫入，簪缨北阙来。声名冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸抗平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绣柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将宴喜，陈遵投辖正留宾。赵李经过密，萧朱交结亲。丹凤朱城白日暮，青牛绀幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双凤入，罗敷使君千骑归。同心结缕带，连理织成衣。春朝桂尊尊百味，秋夜兰灯灯九微。翠幌珠帘不独映，清歌宝瑟自相依。且论三万六千是，宁知四十九年非。古来荣利若浮云，人生倚伏信难分。始见田窦相移夺，俄闻卫霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在。春去春来苦自驰，争名争利徒尔为。久留郎署终难遇，空扫相门谁见知。当时一旦擅豪华，自言千载长骄奢。倏忽抟风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。已矣哉，归去来。马卿辞蜀多文藻，扬雄仕汉乏良媒。三冬自矜诚足用，十年不调几邅回。汲黯薪逾积，孙弘阁未开。谁惜长沙傅，独负洛阳才。
畴昔篇:少年重英侠，弱岁贱衣冠。既托寰中赏，方承膝下欢。遨游灞水曲，风月洛城端。且知无玉馔，谁肯逐金丸。金丸玉馔盛繁华，自言轻侮季伦家。五霸争驰千里马，三条竞骛七香车。掩映飞轩乘落照，参差步障引朝霞。池中旧水如悬镜，屋里新妆不让花。意气风云倏如昨，岁月春秋屡回薄。上苑频经柳絮飞，中园几见梅花落。当时门客今何在，畴昔交朋已疏索。莫教憔悴损容仪，会得高秋云雾廓。淹留坐帝乡，无事积炎凉。一朝披短褐，六载奉长廊。赋文惭昔马，执戟叹前扬。挥戈出武帐，荷笔入文昌。文昌隐隐皇城里，由来奕奕多才子。潘陆词锋骆驿飞，张曹翰苑纵横起。卿相未曾识，王侯宁见拟。垂钓甘成白首翁，负薪何处逢知己。判将运命赋穷通，从来奇舛任西东。不应永弃同刍狗，且复飘飖类转蓬。容鬓年年异，春华岁岁同。荣亲未尽礼，徇主欲申功。脂车秣马辞乡国，萦辔西南使邛僰。玉垒铜梁不易攀，地角天涯眇难测。莺啭蝉吟有悲望，鸿来雁度无音息。阳关积雾万里昏，剑阁连山千种色。蜀路何悠悠，岷峰阻且修。回肠随九折，迸泪连双流。寒光千里暮，露气二江秋。长途看束马，平水且沉牛。华阳旧地标神制，石镜蛾眉真秀丽。诸葛才雄已号龙，公孙跃马轻称帝。五丁卓荦多奇力，四士英灵富文艺。云气横开八阵形，桥形遥分七星势。川平烟雾开，游戏锦城隈。墉高龟望出，水净雁文回。寻姝入酒肆，访客上琴台。不识金貂重，偏惜玉山颓。他乡冉冉消年月，帝里沈沈限城阙。不见猿声助客啼，唯闻旅思将花发。我家迢递关山里，关山迢递不可越。故园梅柳尚馀春，来时勿使芳菲歇。解鞅欲言归，执袂怆多违。北梁俱握手，南浦共沾衣。别情伤去盖，离念惜徂辉。知音何所托，木落雁南飞。回来望平陆，春来酒应熟。相将菌阁卧青溪，且用藤杯泛黄菊。十年不调为贫贱，百日屡迁随倚伏。只为须求负郭田，使我再干州县禄。百年郁郁少腾迁，万里遥遥入镜川。涘江拂潮冲白日，淮海长波接远天。丛竹凝朝露，孤山起暝烟。赖有边城月，常伴客旌悬。东南美箭称吴会，名都隐轸三江外。涂山执玉应昌期，曲水开襟重文会。仙镝流音鸣鹤岭，宝剑分辉落蛟濑。未看白马对芦刍，且觉浮云似车盖。江南节序多，文酒屡经过。共踏春江曲，俱唱采菱歌。舟移疑入镜，棹举若乘波。风光无限极，归楫碍池荷。眺听烟霞正流眄，即从王事归舻转。芝田花月屡裴回，金谷佳期重游衍。登高北望嗤梁叟，凭轼西征想潘掾。峰开华岳耸疑莲，水激龙门急如箭。人事谢光阴，俄遭霜露侵。偷存七尺影，分没九泉深。穷途行泣玉，愤路未藏金。茹荼空有叹，怀橘独伤心。年来岁去成销铄，怀抱心期渐寥落。挂冠裂冕已辞荣，南亩东皋事耕凿。宾阶客院常疏散，蓬径柴扉终寂寞。自有林泉堪隐栖，何必山中事丘壑。我住青门外，家临素浐滨。遥瞻丹凤阙，斜望黑龙津。荒衢通猎骑，穷巷抵樵轮。时有桃源客，来访竹林人。昨夜琴声奏悲调，旭旦含颦不成笑。果乘骢马发嚣书，复道郎官禀纶诰。冶长非罪曾缧绁，长孺然灰也经溺。高门有阅不图封，峻笔无闻敛敷妙。适离京兆谤，还从御史弹。炎威资夏景，平曲况秋翰。画地终难入，书空自不安。吹毛未可待，摇尾且求餐。丈夫坎壈多愁疾，契阔迍邅尽今日。慎罚宁凭两造辞，严科直挂三章律。邹衍衔悲系燕狱，李斯抱怨拘秦桎。不应白发顿成丝，直为黄沙暗如漆。紫禁终难叫，朱门不易排。惊魂闻叶落，危魄逐轮埋。霜威遥有厉，雪枉遂无阶。含冤欲谁道，饮气独居怀。忽闻驿使发关东，传道天波万里通。涸鳞去辙还游海，幽禽释网便翔空。舜泽尧曦方有极，谗言巧佞傥无穷。谁能跼迹依三辅，会就商山访四翁。
艳情代郭氏答卢照邻:迢迢芊路望芝田，眇眇函关恨蜀川。归云已落涪江外，还雁应过洛水瀍。洛水傍连帝城侧，帝宅层甍垂凤翼。铜驼路上柳千条，金谷园中花几色。柳叶园花处处新，洛阳桃李应芳春。妾向双流窥石镜，君住三川守玉人。此时离别那堪道，此日空床对芳沼。芳沼徒游比目鱼，幽径还生拔心草。流风回雪傥便娟，骥子鱼文实可怜。掷果河阳君有分，货酒成都妾亦然。莫言贫贱无人重，莫言富贵应须种。绿珠犹得石崇怜，飞燕曾经汉皇宠。良人何处醉纵横，直如循默守空名。倒提新缣成慊慊，翻将故剑作平平。离前吉梦成兰兆，别后啼痕上竹生。别日分明相约束，已取宜家成诫勖。当时拟弄掌中珠，岂谓先摧庭际玉。悲鸣五里无人问，肠断三声谁为续。思君欲上望夫台，端居懒听将雏曲。沉沉落日向山低，檐前归燕并头栖。抱膝当窗看夕兔，侧耳空房听晓鸡。舞蝶临阶只自舞，啼鸟逢人亦助啼。独坐伤孤枕，春来悲更甚。峨眉山上月如眉，濯锦江中霞似锦。锦字回文欲赠君，剑壁层峰自纠纷。平江淼淼分清浦，长路悠悠间白云。也知京洛多佳丽，也知山岫遥亏蔽。无那短封即疏索，不在长情守期契。传闻织女对牵牛，相望重河隔浅流。谁分迢迢经两岁，谁能脉脉待三秋。情知唾井终无理，情知覆水也难收。不复下山能借问，更向卢家字莫愁。
代女道士王灵妃赠道士李荣:玄都五府风尘绝，碧海三山波浪深。桃实千年非易待，桑田一变已难寻。别有仙居对三市，金阙银宫相向起。台前镜影伴仙娥，楼上箫声随凤史。凤楼迢递绝尘埃，莺时物色正裴回。灵芝紫检参差长，仙桂丹花重叠开。双童绰约时游陟，三鸟联翩报消息。尽言真侣出遨游，传道风光无限极。轻花委砌惹裾香，残月窥窗觇幌色。个时无数并妖妍，个里无穷总可怜。别有众中称黜帝，天上人间少流例。洛滨仙驾启遥源，淮浦灵津符远筮。自言少小慕幽玄，只言容易得神仙。珮中邀勒经时序，箫里寻思复几年。寻思许事真情变，二人容华识少选。漫道烧丹止七飞，空传化石曾三转。寄语天上弄机人，寄语河边值查客，乍可匆匆共百年，谁使遥遥期七夕。想知人意自相寻，果得深心共一心。一心一意无穷已，投漆投胶非足拟。只将羞涩当风流，持此相怜保终始。相怜相念倍相亲，一生一代一双人。不把丹心比玄石，惟将浊水况清尘。只言柱下留期信，好欲将心学松蕣。不能京兆画蛾眉，翻向成都骋驺引。青牛紫气度灵关，尽素赩鳞去不还。连苔上砌无穷绿，修竹临坛几处斑。此时空床难独守，此日别离那可久。梅花如雪柳如丝，年去年来不自持。初言别在寒偏在，何悟春来春更思。春时物色无端绪，双枕孤眠谁分许。分念娇莺一种啼，生憎燕子千般语。朝云旭日照青楼，迟晖丽色满皇州。落花泛泛浮灵沼，垂柳长长拂御沟。御沟大道多奇赏，侠客妖容递来往。宝骑连花铁作钱，香轮骛水珠为网。香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。许辈多情偏送款，为问春花几时满。千回鸟信说众诸，百过莺啼说长短。长短众诸判不寻，千回百过浪关心。何曾举意西邻玉，未肯留情南陌金。南陌西邻咸自保，还辔归期须及早。为想三春狭斜路，莫辞九折邛关道。假令白里似长安，须使青牛学剑端。蘋风入驭来应易，竹杖成龙去不难。龙飙去去无消息，鸾镜朝朝减容色。君心不记下山人，妾欲空期上林翼。上林三月鸿欲稀，华表千年鹤未归。不分淹留桑路待，只应直取桂轮飞。
从军行:平生一顾重，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
王昭君（一作昭君怨）:敛容辞豹尾，缄恨度龙鳞。金钿明汉月，玉箸染胡尘。古镜菱花暗，愁眉柳叶颦。唯有清笳曲，时闻芳树春。
于紫云观赠道士:碧落澄秋景，玄门启曙关。人疑列御至，客似令威还。羽盖徒欣仰，云车未可攀。只应倾玉醴，时许寄颓颜。
渡瓜步江:捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。
途中有怀:眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
至分水戍:行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。
望乡夕泛:归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
久客临海有怀:天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
游兖部逢孔君自卫来，欣然相遇若旧:游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。
西京守岁:闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
同辛簿简仰酬思玄上人林泉四首:闻君招隐地，仿佛武陵春。缉芰知还楚，披榛似避秦。崩查年祀积，幽草岁时新。一谢沧浪水，安知有逸人。芳晨临上月，幽赏狎中园。有蝶堪成梦，无羊可触藩。忘怀南涧藻，蠲思北堂萱。坐叹华滋歇，思君谁为言。林泉恣探历，风景暂裴徊。客有迁莺处，人无结驷来。聚花如薄雪，沸水若轻雷。今日徒招隐，终知异凿坏。俗远风尘隔，春还初服迟。林疑中散地，人似上皇时。芳杜湘君曲，幽兰楚客词。山中有春草，长似寄相思。
秋日饯陆道士陈文林:青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
送郑少府入辽共赋侠客远从戎:边烽警榆塞，侠客度桑干。柳叶开银镝，桃花照玉鞍。满月临弓影，连星入剑端。不学燕丹客，空歌易水寒。
送费六还蜀:星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。
秋日送侯四得弹字:我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。
秋日送尹大赴京:挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷伫宾行。
秋夜送阎五还润州:通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。
送王明府参选赋得鹤:振衣游紫府，飞盖背青田。虚心恒警露，孤影尚凌烟。离歌凄妙曲，别操绕繁弦。在阴如可和，清响会闻天。
秋日送别:寂寥心事晚，摇落岁时秋。共此伤年发，相看惜去留。当歌应破涕，哀命返穷愁。别后能相忆，东陵有故侯。
别李峤得胜字:芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
在兖州饯宋五之问:淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。
游灵公观:灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃心。
夏日游山家同夏少府:返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯馀松桂心。
初秋登王司马楼宴得同字:展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。
初秋于窦六郎宅宴:千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。
冬日宴:二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
镂鸡子:幸遇清明节，欣逢旧练人。刻花争脸态，写月竞眉新。晕罢空馀月，诗成并道春。谁知怀玉者，含响未吟晨。
咏美人在天津桥:美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
送宋五之问得凉字:愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。
宪台出絷寒夜有怀:独坐怀明发，长谣苦未安。自应迷北叟，谁肯问南冠。生死交情异，殷忧岁序阑。空馀朝夕鸟，相伴夜啼寒。
送郭少府探得忧字:开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
冬日过故人任处士书斋:神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。
送刘少府游越州:一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
赋得白云抱幽石:重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
赋得春云处处生:千里年光静，四望春云生。椠日祥光举，疏云瑞叶轻。盖阴笼迥树，阵影抱危城。非将吴会远，飘荡帝乡情。
在狱咏蝉:西陆蝉声唱，南冠客思侵。那堪玄鬓影，来对白头吟。露重飞难进，风多响易沉。无人信高洁，谁为表予心。
咏水:列名通地纪，疏派合天津。波随月色净，态逐桃花春。照霞如隐石，映柳似沉鳞。终当挹上善，属意澹交人。
同张二咏雁:唼藻沧江远，衔芦紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。
咏雪:龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
咏云酒:朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沉钱。无复中山赏，空吟吴会篇。
尘灰:洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
秋晨同淄川毛司马秋九咏。秋风:紫陌炎氛歇，青蘋晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。
秋晨同淄川毛司马秋九咏。秋云:南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。
秋晨同淄川毛司马秋九咏。秋蝉:九秋行已暮，一枝聊暂安。隐榆非谏楚，噪柳异悲潘。分形妆薄鬓，镂影饰危冠。自怜疏影断，寒林夕吹寒。
秋晨同淄川毛司马秋九咏。秋露:玉关寒气早，金塘秋色归。泛掌光逾净，添荷滴尚微。变霜凝晓液，承月委圆辉。别有吴台上，应湿楚臣衣。
秋晨同淄川毛司马秋九咏。秋月:云披玉绳净，月满镜轮圆。裛露珠晖冷，凌霜桂影寒。漏彩含疏薄，浮光漾急澜。西园徒自赏，南飞终未安。
秋晨同淄川毛司马秋九咏。秋水:贝阙寒流彻，玉轮秋浪清。图云锦色净，写月练花明。泛曲鹍弦动，随轩凤辖惊。唯当御沟上，凄断送归情。
秋晨同淄川毛司马秋九咏。秋萤:玉虬分静夜，金萤照晚凉。含辉疑泛月，带火怯凌霜。散彩萦虚牖，飘花绕洞房。下帷如不倦，当解惜馀光。
秋晨同淄川毛司马秋九咏。秋菊:擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
秋晨同淄川毛司马秋九咏。秋雁:联翩辞海曲，遥曳指江干。阵去金河冷，书归玉塞寒。带月凌空易，迷烟逗浦难。何当同顾影，刷羽泛清澜。
乐大夫挽词五首:可叹浮生促，吁嗟此路难。丘陵一起恨，言笑几时欢。萧索郊埏晚，荒凉井径寒。谁当门下客，独见有任安。蒿里谁家地，松门何代丘。百年三万日，一别几千秋。返照寒无影，穷泉冻不流。居然同物化，何处欲藏舟。昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。一旦先朝菌，千秋掩夜台。青乌新兆去，白马故人来。草露当春泣，松风向暮哀。宁知荒垄外，吊鹤自裴徊。忽见泉台路，犹疑水镜悬。何如开白日，非复睹青天。华表迎千岁，幽扃送百年。独嗟流水引，长掩伯牙弦。
丹阳刺史挽词三首:百龄嗟倏忽，一旦向山阿。丹桂销已尽，青松哀更多。薰风虚听曲，薤露反成歌。自有藏舟处，谁怜隙驷过。恻怆恒山羽，留连棣萼篇。佳城非旧日，京兆即新阡。城郭三千岁，丘陵几万年。唯馀松柏垅，朝夕起寒烟。短歌三献曲，长夜九泉台。此室玄扃掩，何年白日开。荒郊疏古木，寒隧积陈荄。独此伤心地，松声薄暮来。
称心寺:征帆恣远寻，逶迤过称心。凝滞蘅灌岸，沿洄楂柚林。穿溆不厌曲，舣潭惟爱深。为乐凡几许，听取舟中琴。
陪润州薛司空丹徒桂明府游招隐寺:共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。
棹歌行:写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自托，鸳翼恨难穷。秋帐灯华翠，倡楼粉色红。相思无别曲，并在棹歌中。
海曲书情:薄游倦千里，劳生负百年。未能槎上汉，讵肯剑游燕。白云照春海，青山横曙天。江涛让双璧，渭水掷三钱。坐惜风光晚，长歌独块然。
蓬莱镇:旅客春心断，边城夜望高。野楼疑海气，白鹭似江涛。结绶疲三入，承冠泣二毛。将飞怜弱羽，欲济乏轻舠。赖有阳春曲，穷愁且代劳。
和李明府:传闻叶悬履，飞向洛阳城。驰道临层掖，津门对小平。霞残疑制锦，云度似飘缨。藻掞潘江澈，尘虚范甑清。讵怜冲斗气，犹向匣中鸣。
春晚从李长史游开道林故山:幽寻极幽壑，春望陟春台。云光栖断树，灵影入仙杯。古藤依格上，野径约山隈。落蕊翻风去，流莺满树来。兴兰荀御动，归路起浮埃。
冬日野望:故人无与晤，安步陟山椒。野静连云卷，川明断雾销。灵岩闻晓籁，洞浦涨秋潮。三江归望断，千里故乡遥。劳歌徒自奏，客魂谁为招。
晚渡黄河:千里寻归路，一苇乱平源。通波连马颊，迸水急龙门。照日荣光净，惊风瑞浪翻。棹唱临风断，樵讴入听喧。岸迥秋霞落，潭深夕雾繁。谁堪逝川上，日暮不归魂。
宿山庄:金陵一超忽，玉烛几还周。露积吴台草，风入郢门楸。林虚宿断雾，磴险挂悬流。拾青非汉策，化缁类秦裘。牵迹犹多蹇，劳生未寡尤。独此他乡梦，空山明月秋。
晚度天山有怀京邑:忽上天山路，依然想物华。云疑上苑叶，雪似御沟花。行叹戎麾远，坐怜衣带赊。交河浮绝塞，弱水浸流沙。旅思徒漂梗，归期未及瓜。宁知心断绝，夜夜泣胡笳。
夕次蒲类津（一作晚泊蒲类）:二庭归望断，万里客心愁。山路犹南属，河源自北流。晚风连朔气，新月照边秋。灶火通军壁，烽烟上戍楼。龙庭但苦战，燕颔会封侯。莫作兰山下，空令汉国羞。
远使海曲春夜多怀:长啸三春晚，端居百虑盈。未安胡蝶梦，遽切鲁禽情。别岛连寰海，离魂断戍城。流星疑伴使，低月似依营。怀禄宁期达，牵时匪徇名。艰虞行已远，时迹自相惊。
早发诸暨:征夫怀远路，夙驾上危峦。薄烟横绝巘，轻冻涩回湍。野雾连空暗，山风入曙寒。帝城临灞涘，禹穴枕江干。橘性行应化，蓬心去不安。独掩穷途泪，长歌行路难。
望月有所思:九秋凉风肃，千里月华开。圆光随露湛，碎影逐波来。似霜明玉砌，如镜写珠胎。晚色依关近，边声杂吹哀。离居分照耀，怨绪共裴徊。自绕南飞羽，空忝北堂才。
送吴七游蜀:日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。
西行别东台详正学士:意气坐相亲，关河别故人。客似秦川上，歌疑易水滨。塞荒行辨玉，台远尚名轮。泄井怀边将，寻源重汉臣。上苑梅花早，御沟杨柳新。只应持此曲，别作边城春。
和王记室从赵王春日游陀山寺:鸟旟陪访道，鹫岭狎栖真。四禅明静业，三空广胜因。祥河疏叠涧，慧日皎重轮。叶暗龙宫密，花明鹿苑春。雕谈筌奥旨，妙辩漱玄津。雅曲终难和，徒自奏巴人。
夏日夜忆张二:伏枕忧思深，拥膝独长吟。烹鲤无尺素，筌鱼劳寸心。疏麻空有折，芳桂湛无斟。广庭含夕气，闲宇澹虚阴。织虫垂夜砌，惊鸟栖暝林。欢娱百年促，羁病一生侵。讵堪孤月夜，流水入鸣琴。
寒夜独坐游子多怀简知己:故乡眇千里，离忧积万端。鹑服长悲碎，蜗庐未卜安。富钩徒有想，贫铗为谁弹。柳秋风叶脆，荷晓露文团。晚金丛岸菊，馀佩下幽兰。伐木伤心易，维桑归去难。独有孤明月，时照客庭寒。
在军中赠先还知己:蓬转俱行役，瓜时独未还。魂迷金阙路，望断玉门关。献凯多惭霍，论封几谢班。风尘催白首，岁月损红颜。落雁低秋塞，惊凫起暝湾。胡霜如剑锷，汉月似刀环。别后边庭树，相思几度攀。
秋日山行简梁大官:乘马陟层阜，回首睇山川。攒峰衔宿雾，叠巘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。
晚泊江镇:四运移阴律，三翼泛阳侯。荷香销晚夏，菊气入新秋。夜乌喧粉堞，宿雁下芦洲。海雾笼边徼，江风绕戍楼。转蓬惊别渚，徙橘怆离忧。魂飞灞陵岸，泪尽洞庭流。振影希鸿陆，逃名谢蚁丘。还嗟帝乡远，空望白云浮。
浮槎:昔负千寻质，高临九仞峰。真心凌晚桂，劲节掩寒松。忽值风飙折，坐为波浪冲。摧残空有恨，拥肿遂无庸。渤海三千里，泥沙几万重。似舟飘不定，如梗泛何从。仙客终难托，良工岂易逢。徒怀万乘器，谁为一先容。
晚泊河曲:三秋倦行役，千里泛归潮。通波竹箭水，轻舸木兰桡。金堤连曲岸，贝阙影浮桥。水净千年近，星飞五老遥。叠花开宿浪，浮叶下凉飙。浦荷疏晚菂，津柳渍寒条。恓惶劳梗泛，凄断倦蓬飘。仙槎不可托，河上独长谣。
早发淮口望盱眙:养蒙分四渎，习坎奠三荆。徙帝留馀地，封王表旧城。岸昏涵蜃气，潮满应鸡声。洲迥连沙静，川虚积溜明。一朝从捧檄，千里倦悬旌。背流桐柏远，逗浦木兰轻。小山迷隐路，大块切劳生。唯有贞心在，独映寒潭清。
边城落日:紫塞流沙北，黄图灞水东。一朝辞俎豆，万里逐沙蓬。候月恒持满，寻源屡凿空。野昏边气合，烽迥戍烟通。膂力风尘倦，疆场岁月穷。河流控积石，山路远崆峒。壮志凌苍兕，精诚贯白虹。君恩如可报，龙剑有雌雄。
宿温城望军营:虏地寒胶折，边城夜柝闻。兵符关帝阙，天策动将军。塞静胡笳彻，沙明楚练分。风旗翻翼影，霜剑转龙文。白羽摇如月，青山断若云。烟疏疑卷幔，尘灭似销氛。投笔怀班业，临戎想顾勋。还应雪汉耻，持此报明君。
过故宋:旧国千年尽，荒城四望通。云浮非隐帝，日举类游童。绮琴朝化洽，祥石夜论空。马去遥奔郑，蛇分近带丰。池文敛束水，竹影漏寒丛。园兔承行月，川禽避断风。故宋诚难定，从梁事未工。唯当过周客，独愧吴台空。
边夜有怀:汉地行逾远，燕山去不穷。城荒犹筑怨，碣毁尚铭功。古戍烟尘满，边庭人事空。夜关明陇月，秋塞急胡风。倚伏良难定，荣枯岂易通。旅魂劳泛梗，离恨断征蓬。苏武封犹薄，崔駰宦不工。惟馀北叟意，欲寄南飞鸿。
伤祝阿王明府:洛川真气上，重泉惠政融。含章光后烈，继武嗣前雄。与善良难验，生涯忽易穷。翔凫犹化履，狎雉尚驯童。钱满荒阶绿，尘浮虚帐红。夏馀将宿草，秋近未惊蓬。烟晦泉门闭，日尽夜台空。谁堪孤陇外，独听白杨风。
四月八日题七级:化城分鸟堞，香阁俯龙川。复栋侵黄道，重檐架紫烟。铭书非晋代，壁画是梁年。霸略今何在，王宫尚岿然。二帝曾游圣，三卿是偶贤。因兹游胜侣，超彼托良缘。我出有为界，君登非想天。悠悠青旷里，荡荡白云前。今日经行处，曲音号盖烟。
和孙长史秋日卧病:霍第疏天府，潘园近帝台。调弦三妇至，置驿五侯来。尚想欢娱洽，吁嗟岁月催。金坛分上将，玉帐引环材。决胜鲸波静，腾谋鸟谷开。白云淮水外，紫陌灞陵隈。节变惊衰柳，笳繁思落梅。调神和玉烛，掞藻握珠胎。怅矣欣怀土，居然欲死灰。还因承雅曲，暂喜跃沈鳃。
饯郑安阳入蜀:彭山折坂外，井络少城隈。地是三巴俗，人非百里材。畏途君怅望，岐路我裴徊。心赏风烟隔，容华岁月催。遥遥分凤野，去去转龙媒。遗锦非前邑，鸣琴即旧台。剑门千仞起，石路五丁开。海客乘槎渡，仙童驭竹回。魂将离鹤远，思逐断猿哀。唯有双凫舄，飞去复飞来。
咏怀:少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未欢。十步庭芳敛，三秋陇月团。槐疏非尽意，松晚夜凌寒。悲调弦中急，穷愁醉里宽。莫将流水引，空向俗人弹。
春日离长安客中言怀（一作春霁早行）:年华开早律，霁色荡芳晨。城阙千门晓，山河四望春。御沟通太液，戚里对平津。宝瑟调中妇，金罍引上宾。剧谈推曼倩，惊坐揖陈遵。意气一言合，风期万里亲。自惟安直道，守拙忌因人。谈器非先木，图荣异后薪。揶揄惭路鬼，憔悴切波臣。玄草终疲汉，乌裘几滞秦。生涯无岁月，岐路有风尘。还嗟太行道，处处白头新。
夕次旧吴:维舟背楚服，振策下吴畿。盛德弘三让，雄图枕九围。黄池通霸迹，赤壁畅戎威。文物俄迁谢，英灵有盛衰。行叹鸱夷没，遽惜湛卢飞。地古烟尘暗，年深馆宇稀。山川四望是，人事一朝非。悬剑空留信，亡珠尚识机。郑风遥可托，关月眇难依。西北云逾滞，东南气转微。徒怀伯通隐，多谢买臣归。唯有荒台露，薄暮湿征衣。
早秋出塞寄东台详正学士:促驾逾三水，长驱望五原。天阶分斗极，地理接楼烦。溪月明关陇，戎云聚塞垣。山川殊物候，风壤异凉暄。戍古秋尘合，沙寒宿雾繁。昔余迷学步，投迹忝词源。兰渚浮延阁，蓬山款禁园。彯缨陪绂冕，载笔偶玙璠。汲冢宁详蠹，秦牢讵辨冤。一朝从篚服，千里骛轻轩。乡梦随魂断，边声入听喧。南图终铩翮，北上遽催辕。吊影惭连茹，浮生倦触藩。数奇何以托，桃李自无言。
幽絷书情通简知己:昔岁逢杨意，观光贵楚材。穴疑丹凤起，场似白驹来。一命沦骄饵，三缄慎祸胎。不言劳倚伏，忽此遘邅回。骢马刑章峻，苍鹰狱吏猜。绝缣非易辨，疑璧果难裁。揆画惭周道，端忧滞夏台。生涯一灭裂，岐路几裴徊。青陆春芳动，黄沙旅思催。圆扉长寂寂，疏网尚恢恢。入阱先摇尾，迷津正曝腮。覆盆徒望日，蛰户未经雷。霜歇兰犹败，风多木屡摧。地幽蚕室闭，门静雀罗开。自悯秦冤痛，谁怜楚奏哀。汉阳穷鸟客，梁甫卧龙才。有气还冲斗，无时会凿坏。莫言韩长孺，长作不然灰。
久戍边城有怀京邑:扰扰风尘地，遑遑名利途。盈虚一易舛，心迹两难俱。弱龄小山志，宁期大丈夫。九微光贲玉，千仞忽弹珠。棘寺游三礼，蓬山簉八儒。怀铅惭后进，投笔愿前驱。北走非通赵，西之似化胡。锦车朝促候，刁斗夜传呼。战士青丝络，将军黄石符。连星入宝剑，半月上雕弧。拜井开疏勒，鸣桴动密须。戎机习短蔗，祆祲静长榆。季月炎初尽，边亭草早枯。层阴笼古木，穷色变寒芜。海鹤声嘹唳，城乌尾毕逋。葭繁秋色引，桂满夕轮虚。行役风霜久，乡园梦想孤。灞池遥夏国，秦海望阳纡。沙塞三千里，京城十二衢。杨沟连凤阙，槐路拟鸿都。璧殿规宸象，金堤法斗枢。云浮西北盖，月照东南隅。宝帐垂连理，银床转辘轳。广筵留上客，丰馔引中厨。漏缓金徒箭，娇繁玉女壶。秋涛飞喻马，秋水泛仙舻。意气风云合，言忘道术趋。共矜名已泰，讵肯沫相濡。有志惭雕朽，无庸类散樗。关山暂超忽，形影叹艰虞。结网空知羡，图荣岂自诬。忘情同塞马，比德类宛驹。陇坂肝肠绝，阳关亭候迂。迷魂惊落雁，离恨断飞凫。春去荣华尽，年来岁月芜。边愁伤郢调，乡思绕吴歈。河气通中国，山途限外区。相思若可寄，冰泮有衔芦。
在军登城楼:城上风威冷，江中水气寒。戎衣何日定，歌舞入长安。
于易水送人:此地别燕丹，壮士发冲冠。昔时人已没，今日水犹寒。
咏镜:写月无芳桂，照日有花菱。不持光谢水，翻将影学冰。
挑灯杖:禀质非贪热，焦心岂惮熬。终知不自润，何处用脂膏。
咏尘:凌波起罗袜，含风染素衣。别有知音调，闻歌应自飞。
玩初月（一作沈佺期诗）:忌满光先缺，乘昏影暂流。既能明似镜，何用曲如钩。
送别:寒更承夜永，凉夕向秋澄。离心何以赠，自有玉壶冰。
忆蜀地佳人:东西吴蜀关山远，鱼来雁去两难闻。莫怪常有千行泪，只为阳台一片云。
咏鹅（七岁时作）:鹅鹅鹅，曲项向天歌。白毛浮绿水，红掌拨清波。
奉和圣制夏日游石淙山:此地岩壑数千重，吾君驾鹤□乘龙。掩映叶光含翡翠，参差石影带芙蓉。白日将移冲叠巘，玄云欲度碍高峰。对酒鸣琴追野趣，时闻清吹入长松。
仙鹤篇:白鹤乘空何处飞，青田紫盖本相依。缑山七月虽长去，辽水千年会忆归。缑山杳杳翔寥廓，辽水累累叹城郭。经随羽客步丹丘，曾逐仙人游碧落。迢迢碧落断氛埃，霞堂云阁几重开。欲寻东海黄金灶，仍向西山白玉台。九皋独唳方清切，五里惊群俄断绝。月下分行似度云，风前飏影疑回雪。风前月下路漫漫，水宿云翔去几般。宛转能倾吴国市，裴回巧拂汉皇坛。琴中作曲从来易，鼓里传声有甚难。夜夜恒飞银汉曲，朝朝常饮玉池澜。别有闻箫出紫烟，还如化履上青天。霜毛忽控三神下，玉羽俄看二客旋。燕雀终迷横海志，蜉蝣岂识在阴年。莫言一举轻千里，为与三山送九仙。
宴龙泓:登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
凝碧池侍宴应制得出水槎:彼木生何代，为槎复几年。欲乘银汉曲，先泛玉池边。拥溜根横岸，沉波影倒悬。无劳问蜀客，此处即高天。
奉和宴小山池赋得溪字应制:年光开碧沼，云色敛青溪。冻解鱼方戏，风暄鸟欲啼。岩泉飞野鹤，石镜舞山鸡。柳发龙鳞出，松新麈尾齐。九韶从此验，三月定应迷。
奉和过梁王宅即目应制:岩居多水石，野宅满风烟。本谓开三径，俄欣降九天。穿林移步辇，拂岸转行旃。凤竹初垂箨，龟河未吐莲。愿持山作寿，恒用劫为年。
奉和春日游龙门应制:凤驾临香地，龙舆上翠微。星宫含雨气，月殿抱春辉。碧涧长虹下，雕梁早燕归。云疑浮宝盖，石似拂天衣。露草侵阶长，风花绕席飞。日斜宸赏洽，清吹入重闱。
秋日于天中寺寻复礼上人:妙域三时殿，香岩七宝宫。金绳先界道，玉柄即谈空。喻筏知何极，传灯竟不穷。弥天高义远，初地胜因通。理诣归一处，心行不二中。有无双惑遣，真俗两缘同。摘叶疑焚翠，投花若散红。网珠遥映日，檐铎近吟风。定沼寒光素，禅枝暝色葱。愿随方便力，长冀释尘笼。
句:云螭非易匹，月驷本难俦。（咏马，见《海录碎事》）
奉和圣制夏日游石淙山:六龙骧首晓駸駸，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
侍从过公主南宅侍宴探得风字应制:逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。
出塞:侠客重恩光，骏马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕袅青丝骑，娉婷红粉妆。一春莺度曲，八月雁成行。谁堪坐秋思，罗袖拂空床。
泛舟侍宴应制:平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
奉和圣制夏日游石淙山:云车遥裔三珠树，帐殿交阴八桂丛。涧险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
少年行:少年不识事，落魄游韩魏。珠轩流水车，玉勒浮云骑。纵横意不一，然诺心无二。白璧赠穰苴，黄金奉毛遂。妙舞飘龙管，清歌吟凤吹。三春小苑游，千日中山醉。直言身可沉，谁论名与利。依倚孟尝君，自知能市义。
太平公主山亭侍宴:淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
奉和圣制夏日游石淙山:玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
子夜冬歌:朔风扣群木，岩霜凋百草。借问月中人，安得长不老。
舞马篇:星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有馀名，今日百兽先来舞。钩陈周卫俨旌旄，钟鎛陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝彩络带金羁。随歌鼓而电惊，逐丸剑而飙驰。态聚足甫还急，骄凝骤不移。光敌白日下，气拥绿烟垂。婉转盘跚殊未已，悬空步骤红尘起。惊凫翔鹭不堪俦，矫凤回鸾那足拟。蘅垂桂裛香氛氲，长鸣汗血尽浮云。不辞辛苦来东道，只为箫韶朝夕闻。阊阖间，玉台侧，承恩煦兮生光色。鸾锵锵，车翼翼，备国容兮为戎饰。充云翘兮天子庭，荷日用兮情无极。吉良乘兮一千岁，神是得兮天地期。大易占云南山寿，走参走覃共乐圣明时。
正夜侍宴应诏（《英华》作正月望夜上阳宫侍宴应制）:重关钟漏通，夕敞凤凰宫。双阙祥烟里，千门明月中。酒杯浮湛露，歌曲唱流风。侍臣咸醉止，恒惭恩遇崇。
送道士入天台:洛阳陌上多离别，蓬莱山下足波潮。碧海桑田何处在，笙歌一听一遥遥。
奉和圣制夏日游石淙山:山中别有神仙地，屈曲幽深碧涧垂。岩前暂驻黄金辇，席上还飞白玉卮。远近风泉俱合杂，高低云石共参差。林壑偏能留睿赏，长天莫遽下丹曦。
奉和圣制夏日游石淙山:九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
咏云:瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
咏萤:卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。
早春洛阳答杜审言:梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
咏项羽:北伐虽全赵，东归不王秦。空歌拔山力，羞作渡江人。
咏汉高祖:百战方夷项，三章且代秦。功归萧相国，气尽戚夫人。
南行别弟（一作杨师道诗，《英华》作韦承庆南中咏雁）:万里人南去，三春雁北飞。不知何岁月，得与尔同归。
长信宫中树:婀娜当轩树，莑茸倚兰殿。叶艳九春华，香摇五明扇。馀花鸟弄尽，新叶虫书遍。零落心自知，芳菲君不见。
下山逢故夫:妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
巫山高:巫山十二峰，参差互隐见。浔阳几千里，周览忽已遍。想像神女姿，摘芳共珍荐。楚云何逶迤，红树日葱蒨。楚云没湘源，红树断荆门。郢路不可见，况复夜闻猿。
弃妾篇:妾本丛台右，君在雁门陲。悠悠淇水曲，彩燕入桑枝。不因媒结好，本以容相知。容谢君应去，情移会有离。还君结缕带，归妾织成诗。此物虽轻贱，不用使人嗤。
苦寒行:胡天夜清迥，孤云独飘飏。遥裔出雁关，逶迤含晶光。阴陵久裴回，幽都无多阳。初寒冻巨海，杀气流大荒。朔马饮寒冰，行子履胡霜。路有从役倦，卧死黄沙场。羁旅因相依，恸之泪沾裳。由来从军行，赏存不赏亡。亡者诚已矣，徒令存者伤。
从军行（一作秋闺）:南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐微微，夜上流黄机。玉霜冻珠履，金吹薄罗衣。汉家已得地，君去将何事。宛转结蚕书，寂寥无雁使。生平荷恩信，本为荣华进。况复落红颜，蝉声催绿鬓。
拟古赠陈子昂:惸惸孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡雁晨南翔。节物感离居，同衾违故乡。南归日将远，北方尚蓬飘。孟秋七月时，相送出外郊。海风吹凉木，边声响梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。
定情篇:共君结新婚，岁寒心未卜。相与游春园，各随情所逐。君爱菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿荑。凫雁将子游，莺燕从双栖。君念春光好，妾向春光啼。君时不得意，弃妾还金闺。结言本同心，悲欢何未齐。怨咽前致辞，愿得申所悲。人间丈夫易，世路妇难为。始如经天月，终若流星驰。天月相终始，流星无定期。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心妾终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆娼家楼，夫婿事封侯。去时恩灼灼，去罢心悠悠。不怜妾岁晏，十载陇西头。以兹常惕惕，百虑恒盈积。由来共结褵，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日及景，物色盈高冈。下有碧流水，上有丹桂香。桂花不须折，碧流清且洁。赠君此芳菲，爱惠常不歇。赠君比潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日持为赠，相识莫相违。
绿珠篇:石家金谷重新声，明珠十斛买娉婷。此日可怜君自许，此时可喜得人情。君家闺阁不曾难，常将歌舞借人看。意气雄豪非分理，骄矜势力横相干。辞君去君终不忍，徒劳掩袂伤铅粉。百年离别在高楼，一旦红颜为君尽。
和李侍郎古意（一作古意和李侍郎峤）:妾家巫山隔汉川，君度南庭向胡苑。高楼迢递想金天，河汉昭回更怆然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。
倡女行:石榴酒，葡萄浆。兰桂芳，茱萸香。愿君驻金鞍，暂此共年芳。愿君解罗襦，一醉同匡床。文君正新寡，结念在歌倡。昨宵绮帐迎韩寿，今朝罗袖引潘郎。莫吹羌笛惊邻里，不用琵琶喧洞房。且歌新夜曲，莫弄楚明光。此曲怨且艳，哀音断人肠。
羸骏篇:喷玉长鸣西北来，自言当代是龙媒。万里铁关行入贡，九重金阙为君开，蹀躞朝驰过上苑，走参走覃暝走发章台。玉勒金鞍荷装饰，路傍观者无穷极。小山桂树比权奇，上林桃花况颜色。忽闻天将出龙沙，汉主持将驾鼓车。去去山川劳日夜，遥遥关塞断烟霞。山川关塞十年征，汗血流离赴月营。肌肤销远道，膂力尽长城。长城日夕苦风霜，中有连年百战场。摇珂啮勒金羁尽，争锋足顿铁菱伤。垂耳罢轻赍，弃置在寒谿。大宛蒲海北，滇壑隽崖西。沙平留缓步，路远闇频嘶。从来力尽君须弃，何必寻途我已迷。岁岁年年奔远道，朝朝暮暮催疲老。扣冰晨饮黄河源，拂雪夜食天山草。楚水澶溪征战事，吴塞乌江辛苦地。持来报主不辞劳，宿昔立功非重利。丹心素节本无求，长鸣向君君不留。只应澶漫归田里，万里低昂任生死。君王倘若不见遗，白骨黄金犹可市。
铜雀妓:金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟起白杨。
侍宴应制得分字:紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
梨园亭子侍宴:年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
和苏员外寓直:自昔重为郎，伊人练国章。三旬登建礼，五夜直明光。墨草尚书奏，衣飘侍御香。开轩竹气静，拂簟蕙风凉。晓漏离阊阖，鸣钟出未央。从来宿台上，天子贵文强。
哭故人:生死久离居，凄凉历旧庐。叹兹三径断，不践十年馀。古木巢禽合，荒庭爱客疏。匣留弹罢剑，床积读残书。玉没终无像，兰言强问虚。平生不得意，泉路复何如。
折杨柳:可怜濯濯春杨柳，攀折将来就纤手。妾容与此同盛衰，何必君恩能独久。
人日登高:仆本多悲者，年来不悟春。登高一游目，始觉柳条新。杜陵犹识汉，桃源不辨秦。暂若升云雾，还似出嚣尘。赖得烟霞气，淹留攀桂人。
出塞:沙场三万里，猛将五千兵。旌断冰溪戍，笳吹铁关城。阴云暮下雪，寒日昼无晶。直为怀恩苦，谁知边塞情。
长门怨:秋入长门殿，木落洞房虚。妾思宵徒静，君恩日更疏。坠露清金阁，流萤点玉除。还将闺里恨，遥问马相如。
将军行:将军辟辕门，耿介当风立。诸将欲言事，逡巡不敢入。剑气射云天，鼓声振原隰。黄尘塞路起，走马追兵急。弯弓从此去，飞箭如雨集。截围一百里，斩首五千级。代马流血死，胡人抱鞍泣。古来养甲兵，有事常讨袭。乘我庙堂运，坐使干戈戢。献凯归京师，军容何翕习。
从军行:秋天风飒飒，群胡马行疾。严城昼不开，伏兵暗相失。天子庙堂拜，将军凶门出。纷纷伊洛道，戎马几万匹。军门压黄河，兵气冲白日。平生怀仗剑，慷慨即投笔。南登汉月孤，北走代云密。近取韩彭计，早知孙吴术。丈夫清万里，谁能扫一室。
春女行:春女颜如玉，怨歌阳春曲。巫山春树红，沅湘春草绿。自怜妖艳姿，妆成独见时。愁心伴杨柳，春尽乱如丝。目极千馀里，悠悠春江水。频想玉关人，愁卧金闺里。尚言春花落，不知秋风起。娇爱犹未终，悲凉从此始。忆昔楚王宫，玉楼妆粉红。纤腰弄明月，长袖舞春风。容华委西山，光阴不可还。桑林变东海，富贵今何在。寄言桃李容，胡为闺阁重。但看楚王墓，唯有数株松。
孤松篇:蚕月桑叶青，莺时柳花白。澹艳烟雨姿，敷芬阳春陌。如何秋风起，零落从此始。独有南涧松，不叹东流水。玄阴天地冥，皓雪朝夜零。岂不罹寒暑，为君留青青。青青好颜色，落落任孤直。群树遥相望，众草不敢逼。灵龟卜真隐，仙鸟宜栖息。耻受秦帝封，愿言唐侯食。寒山夜月明，山冷气清清。凄兮归凤集，吹之作琴声。松子卧仙岑，寂听疑野心。清泠有真曲，樵采无知音。美人何时来，幽径委绿苔。吁嗟深涧底，弃捐广厦材。
嵩岳闻笙:月出嵩山东，月明山益空。山人爱清景，散发卧秋风。风止夜何清，独夜草虫鸣。仙人不可见，乘月近吹笙。绛唇吸灵气，玉指调真声。真声是何曲，三山鸾鹤情。昔去落尘俗，愿言闻此曲。今来卧嵩岑，何幸承幽音。神仙乐吾事，笙歌铭夙心。
秋日题汝阳潭壁:独坐秋阴生，悲来从所适。行见汝阳潭，飞萝蒙水石。悬瓢木叶上，风吹何历历。幽人不耐烦，振衣步闲寂。回流清见底，金沙覆银砾。错落非一文，空胧几千尺。鱼鳞可怜紫，鸭毛自然碧。吟咏秋水篇，渺然忘损益。秋水随形影，清浊混心迹。岁暮归去来，东山余宿昔。
采桑:杨柳送行人，青青西入秦。谁家采桑女，楼上不胜春。盈盈灞水曲，步步春芳绿。红脸耀明珠，绛唇含白玉。回首渭桥东，遥怜春色同。青丝娇落日，缃绮弄春风。携笼长叹息，逶迟恋春色。看花若有情，倚树疑无力。薄暮思悠悠，使君南陌头。相逢不相识，归去梦青楼。
谒汉世祖庙:舂陵气初发，渐台首未传。列营百万众，持国十八年。运开朱旗后，道合赤符先。宛城剑鸣匣，昆阳镝应弦。犷兽血涂地，巨人声沸天。长驱过北赵，短兵出南燕。太守迎门外，王郎死道边。升坛九城陌，端拱千秋年。朝廷方雀跃，剑珮几联翩。至德刑四海，神仪翳九泉。宗子行旧邑，恭闻清庙篇。君容穆而圣，臣像俨犹贤。攒木承危柱，疏萝挂朽椽。祠庭巢鸟啄，祭器网虫缘。怀古江山在，惟新历数迁。空馀今夜月，长似旧时悬。
巫山怀古:巫山幽阴地，神女艳阳年。襄王伺容色，落日望悠然。归来高唐夜，金釭焰青烟。颓想卧瑶席，梦魂何翩翩。摇落殊未已，荣华倏徂迁。愁思潇湘浦，悲凉云梦田。猿啼秋风夜，雁飞明月天。巴歌不可听，听此益潺湲。
归山:归去嵩山道，烟花覆青草。草绿山无尘，山青杨柳春。日暮松声合，空歌思杀人。
代闺人春日:珠帘的晓光，玉颜艳春彩。林间鸟鸣唤，户外花相待。花鸟惜芳菲，鸟鸣花乱飞。人今伴花鸟，日暮不能归。池月怜歌扇，山云爱舞衣。佳期杨柳陌，携手莫相违。
蜀城怀古:蜀土绕水竹，吴天积风霜。穷览通表里，气色何苍苍。旧国有年代，青楼思艳妆。古人无岁月，白骨冥丘荒。寂历弹琴地，幽流读书堂。玄龟埋卜室，彩凤灭词场。阵图一一在，柏树双双行。鬼神清汉庙，鸟雀参秦仓。叹世已多感，怀心益自伤。赖蒙灵丘境，时当明月光。
洛川怀古:萋萋春草绿，悲歌牧征马。行见白头翁，坐泣青竹下。感叹前问之，赠予辛苦词。岁月移今古，山河更盛衰。晋家都洛滨，朝廷多近臣。词赋归潘岳，繁华称季伦。梓泽春草菲，河阳乱华飞。绿珠不可夺，白首同所归。高楼倏冥灭，茂林久摧折。昔时歌舞台，今成狐兔穴。人事互消亡，世路多悲伤。北邙是吾宅，东岳为吾乡。君看北邙道，髑髅萦蔓草。芳□□□□，□□□□□。碑茔或半存，荆棘敛幽魂。挥涕弃之去，不忍闻此言。
春日行歌:山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
江南曲八首:暮宿南洲草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。艳唱潮初落，江花露未晞。春洲惊翡翠，朱服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流晖。君为陇西客，妾遇江南春。朝游含灵果，夕采弄风蘋。果气时不歇，蘋花日自新。以此江南物，持赠陇西人。空盈万里怀，欲赠竟无因。皓如楚江月，霭若吴岫云。波中自皎镜，山上亦氤氲。明月留照妾，轻云持赠君。山川各离散，光气乃殊分。天涯一为别，江北不相闻。舣舟乘潮去，风帆振早凉。潮平见楚甸，天际望维扬。洄溯经千里，烟波接两乡。云明江屿出，日照海流长。此中逢岁晏，浦树落花芳。暮春三月晴，维扬吴楚城。城临大江汜，回映洞浦清。晴云曲金阁，珠楼碧烟里。月明芳树群鸟飞，风过长林杂花起。可怜离别谁家子，于此一至情何已。北堂红草盛莑茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
捣衣篇:秋天瑟瑟夜漫漫，夜白风清玉露漙。燕山游子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已久，萤火双飞入帘牖。西北风来吹细腰，东南月上浮纤手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书远寄交河曲，须及明年春草绿。莫言衣上有斑斑，只为思君泪相续。
公子行:天津桥下阳春水，天津桥上繁华子。马声回合青云外，人影动摇绿波里。绿波荡漾玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入娼家。娼家美女郁金香，飞来飞去公子傍。的的珠帘白日映，娥娥玉颜红粉妆。花际裴回双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
代悲白头翁（一作白头吟）:洛阳城东桃李花，飞来飞去落谁家。洛阳女儿好颜色，坐见落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台开锦绣，将军楼阁画神仙。一朝卧病无相识，三春行乐在谁边。宛转蛾眉能几时，须臾鹤发乱如丝。但看古来歌舞地，惟有黄昏鸟雀悲。
代秦女赠行人:鸾镜晓含春，蛾眉向影嚬。开□衣裳破，那堪粉黛新。春还洛阳道，为忆春阶草。杨叶未能攀，梅花待君扫。今朝喜鹊傍人飞，应是狂夫走马归。遥想行歌共游乐，迎前含笑著春衣。
洛中晴月送殷四入关:清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
入塞:将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
览镜:青楼挂明镜，临照不胜悲。白发今如此，人生能几时。秋风下山路，明月上春期。叹息君恩尽，容颜不可思。
晚春:佳人眠洞房，回首见垂杨。寒尽鸳鸯被，春生玳瑁床。庭阴幕青霭，帘影散红芳。寄语同心伴，迎春且薄妆。
送友人之新丰:日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
饯李秀才赴举:鸿鹄振羽翮，翻飞入帝乡。朝鸣集银树，暝宿下金塘。日月天门近，风烟夜路长。自怜穷浦雁，岁岁不随阳。
夜集张諲所居:江南成久客，门馆日萧条。惟有图书在，多伤鬓发凋。诸生陪讲诵，稚子给渔樵。隐室寒灯净，空阶落叶飘。沧洲自有趣，谁道隐须招。
故园置酒:酒熟人须饮，春还鬓已秋。愿逢千日醉，得缓百年忧。旧里多青草，新知尽白头。风前灯易灭，川上月难留。卒卒周姬旦，栖栖鲁孔丘。平生能几日，不及且遨游。
晚憩南阳旅馆:旅馆何年废，征夫此日过。途穷人自哭，春至鸟还歌。行路新知少，荒田古径多。池篁覆丹谷，坟树绕清波。日照蓬阴转，风微野气和。伤心不可去，回首怨如何。
庆云章:昆仑元气，实生庆云。大人作矣，五色氤氲。昔在帝妫，南风既薰。丛芳烂熳，郁郁纷纷。旷矣千祀，庆云来止，玉叶金柯，祚我天子。非我天子，庆云谁昌。非我圣母，庆云谁光。庆云光矣，周道昌矣。九万八千，天授皇年。
感遇诗三十八首:微月生西海，幽阳始代升。圆光正东满，阴魄已朝凝。太极生天地，三元更废兴。至精谅斯在，三五谁能征。兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。吾观龙变化，乃知至阳精。石林何冥密，幽洞无留行。古之得仙道，信与元化并。玄感非象识，谁能测沉冥。世人拘目见，酣酒笑丹经。昆仑有瑶树，安得采其英。白日每不归，青阳时暮矣。茫茫吾何思，林卧观无始。众芳委时晦，鶗鴂鸣悲耳。鸿荒古已颓，谁识巢居子。吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇义乃无明。空色皆寂灭，缘业定何成。名教信纷藉，死生俱未停。圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备胡寇，嬴祸发其亲。赤精既迷汉，子年何救秦。去去桃李花，多言死如麻。深居观元化，悱然争朵颐。谗说相啖食，利害纷口疑口疑。便便夸毗子，荣耀更相持。务光让天下，商贾竞刀锥。已矣行采芝，万世同一时。知吾爱鬼谷子，青溪无垢氛。囊括经世道，遗身在白云。七雄方龙斗，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。呦呦南山鹿，罹罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双蛾。谁见枯城蘖，青青成斧柯。林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。圣人去已久，公道缅良难。蚩蚩夸毗子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提剑入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。逶迤势已久，骨鲠道斯穷。岂无感激者，时俗颓此风。灌园何其鄙，皎皎於陵中。世道不相容，嗟嗟张长公。圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。玄天幽且默，群议曷嗤嗤。圣人教犹在，世运久陵夷。一绳将何系，忧醉不能持。去去行采芝，勿为尘所欺。蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。翡翠巢南海，雄雌珠树林。何知美人意，骄爱比黄金。杀身炎州里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被夺笑时人。玄蝉号白露，兹岁已蹉跎。群物从大化，孤英将奈何。瑶台有青鸟，远食玉山禾。昆仑见玄凤，岂复虞云罗。荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在，黄雀空哀吟。丁亥岁云暮，西山事甲兵。赢粮匝邛道，荷戟争羌城。严冬阴风劲，穷岫泄云生。昏曀无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，藜藿缅纵横。可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，雕伤感所思。朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿梦感颜色，若与白云期。马上骄豪子，驱逐正蚩蚩。蜀山与楚水，携手在何时。金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白云空涕洟。朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私仇。避仇至海上，被役此边州。故乡三千里，辽水复悠悠。每愤胡兵入，常为汉国羞。何知七十战，白首未封侯。本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫山芝。探元观群化，遗世从云螭。婉娈时永矣，感悟不见之。朝入云中郡，北望单于台。胡秦何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。
观荆玉篇:鸱夷双白玉，此玉有缁磷。悬之千金价，举世莫知真。丹青非异色，轻重有殊伦。勿信玉工言，徒悲荆国人。
鸳鸯篇:飞飞鸳鸯鸟，举翼相蔽亏。俱来绿潭里，共向白云涯。音容相眷恋，羽翮两逶迤。蘋萍戏春渚，霜霰绕寒池。浦沙连岸净，汀树拂潭垂。年年此游玩，岁岁来追随。凤凰起丹穴，独向梧桐枝。鸿雁来紫塞，空忆稻粱肥。鸟啼倦依托，鹤鸣伤别离。岂若此双禽，飞翻不异林。刷尾青江浦，交颈紫山岑。文章负奇色，和鸣多好音。闻有鸳鸯绮，复有鸳鸯衾。持为美人赠，勖此故交心。
与东方左史虬修竹篇:龙种生南岳，孤翠郁亭亭。峰岭上崇崒，烟雨下微冥。夜闻鼯鼠叫，昼聒泉壑声。春风正淡荡，白露已清泠。哀响激金奏，密色滋玉英。岁寒霜雪苦，含彩独青青。岂不厌凝冽，羞比春木荣。春木有荣歇，此节无凋零。始愿与金石，终古保坚贞。不意伶伦子，吹之学凤鸣。遂偶云和瑟，张乐奏天庭。妙曲方千变，箫韶亦九成。信蒙雕斫美，常愿事仙灵。驱驰翠虬驾，伊郁紫鸾笙。结交嬴台女，吟弄升天行。携手登白日，远游戏赤城。低昂玄鹤舞，断续彩云生。永随众仙逝，三山游玉京。
蓟丘览古赠卢居士藏用七首。轩辕台:北登蓟丘望，求古轩辕台。应龙已不见，牧马空黄埃。尚想广成子，遗迹白云隈。
蓟丘览古赠卢居士藏用七首。燕昭王:南登碣石坂，遥望黄金台。丘陵尽乔木，昭王安在哉。霸图怅已矣，驱马复归来。
蓟丘览古赠卢居士藏用七首。乐生:王道已沦昧，战国竞贪兵。乐生何感激，仗义下齐城。雄图竟中夭，遗叹寄阿衡。
蓟丘览古赠卢居士藏用七首。燕太子:秦王日无道，太子怨亦深。一闻田光义，匕首赠千金。其事虽不立，千载为伤心。
蓟丘览古赠卢居士藏用七首。田光先生:自古皆有死，徇义良独稀。奈何燕太子，尚使田生疑。伏剑诚已矣，感我涕沾衣。
蓟丘览古赠卢居士藏用七首。邹衍:大运沦三代，天人罕有窥。邹子何寥廓，漫说九瀛垂。兴亡已千载，今也则无推。
蓟丘览古赠卢居士藏用七首。郭隗:逢时独为贵，历代非无才。隗君亦何幸，遂起黄金台。（末缺）
西还至散关答乔补阙知之:葳蕤苍梧凤，嘹唳白露蝉。羽翰本非匹，结交何独全。昔君事胡马，余得奉戎旃。携手向沙塞，关河缅幽燕。芳岁几阳止，白日屡徂迁。功业云台薄，平生玉佩捐。叹此南归日，犹闻北戍边。代水不可涉，巴江亦潺湲。揽衣度函谷，衔涕望秦川。蜀门自兹始，云山方浩然。
度峡口山赠乔补阙知之王二无竞:峡口大漠南，横绝界中国。丛石何纷纠，赤山复翕赩。远望多众容，逼之无异色。崔崒乍孤断，逶迤屡回直。信关胡马冲，亦距汉边塞。岂依河山险，将顺休明德。物壮诚有衰，势雄良易极。逦迤忽而尽，泱漭平不息。之子黄金躯，如何此荒域。云台盛多士，待君丹墀侧。
题居延古城赠乔十二知之:闻君东山意，宿昔紫芝荣。沧洲今何在，华发旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。
赠赵六贞固二首:回中烽火入，塞上追兵起。此时边朔寒，登陇思君子。东顾望汉京，南山云雾里。赤螭媚其彩，婉娈苍梧泉。昔者琅琊子，躬耕亦慨然。美人岂遐旷，之子乃前贤。良辰在何许，白日屡颓迁。道心固微密，神用无留连。舒可弥宇宙，揽之不盈拳。蓬莱久芜没，金石徒精坚。良宝委短褐，闲琴独婵娟。
答韩使同在边:汉家失中策，胡马屡南驱。闻诏安边使，曾是故人谟。废书怅怀古，负剑许良图。出关岁方晏，乘障日多虞。虏入白登道，烽交紫塞途。连兵屯北地，清野备东胡。边城方晏闭，斥堠始昭苏。复闻韩长孺，辛苦事匈奴。雨雪颜容改，纵横才位孤。空怀老臣策，未获赵军租。但蒙魏侯重，不受谤书诬。当取金人祭，还歌凯入都。
征东至淇门答宋十一参军之问:南星中大火，将子涉清淇。西林改微月，征旆空自持。碧潭去已远，瑶华折遗谁。若问辽阳戍，悠悠天际旗。
答洛阳主人:平生白云志，早爱赤松游。事亲恨未立，从宦此中州。主人亦何问，旅客非悠悠。方谒明天子，清宴奉良筹。再取连城璧，三陟平津侯。不然拂衣去，归从海上鸥。宁随当代子，倾侧且沉浮。
酬晖上人秋夜山亭有赠:皎皎白林秋，微微翠山静。禅居感物变，独坐开轩屏。风泉夜声杂，月露宵光冷。多谢忘机人，尘忧未能整。
酬李参军崇嗣旅馆见赠:昨夜银河畔，星文犯遥汉。今朝紫气新，物色果逢真。言从天上落，乃是地仙人。白璧疑冤楚，乌裘似入秦。摧藏多古意，历览备艰辛。乐广云虽睹，夷吾风未春。凤歌空有问，龙性讵能驯。宝剑终应出，骊珠会见珍。未及冯公老，何惊孺子贫。青云傥可致，北海忆孙宾。
酬晖上人夏日林泉:闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。
同宋参军之问梦赵六赠卢陈二子之作:晓霁望嵩丘，白云半岩足。氛氲涵翠微，宛如嬴台曲。故人昔所尚，幽琴歌断续。变化竟无常，人琴遂两亡。白云失处所，梦想暧容光。畴昔疑缘业，儒道两相妨。前期许幽报，迨此尚茫茫。晤言既已失，感叹情何一。始忆携手期，云台与峨眉。达兼济天下，穷独善其时。诸君推管乐，之子慕巢夷。奈何苍生望，卒为黄绶欺。铭鼎功未立，山林事亦微。抚孤一流恸，怀旧日暌违。卢子尚高节，终南卧松雪。宋侯逢圣君，骖驭游青云。而我独蹭蹬，语默道犹屯。征戍在辽阳，蹉跎草再黄。丹丘恨不及，白露已苍苍。远闻山阳赋，感涕下沾裳。
送别出塞:平生闻高义，书剑百夫雄。言登青云去，非此白头翁。胡兵屯塞下，汉骑属云中。君为白马将，腰佩騂角弓。单于不敢射，天子伫深功。蜀山余方隐，良会何时同。
登蓟丘楼送贾兵曹入都:东山宿昔意，北征非我心。孤负平生愿，感涕下沾襟。暮登蓟楼上，永望燕山岑。辽海方漫漫，胡沙飞且深。峨眉杳如梦，仙子曷由寻。击剑起叹息，白日忽西沉。闻君洛阳使，因子寄南音。
夏日晖上人房别李参军崇嗣:四十九变化，一十三死生。翕忽玄黄里，驱驰风雨情。是非纷妄作，宠辱坐相惊。至人独幽鉴，窈窕随昏明。咫尺山河道，轩窗日月庭。别离焉足问，悲乐固能并。我辈何为尔，栖皇犹未平。金台可攀陟，宝界绝将迎。户牖观天地，阶基上杳冥。自超三界乐，安知万里征。中国要荒内，人寰宇宙荣。弦望如朝夕，宁嗟蜀道行。
秋园卧病呈晖上人:幽寂旷日遥，林园转清密。疲疴澹无豫，独坐泛瑶瑟。怀挟万古情，忧虞百年疾。绵绵多滞念，忽忽每如失。缅想赤松游，高寻白云逸。荣吝始都丧，幽人遂贞吉。图书纷满床，山水蔼盈室。宿昔心所尚，平生自兹毕。愿言谁见知，梵筵有同术。八月高秋晚，凉风正萧瑟。
登泽州城北楼宴:平生倦游者，观化久无穷。复来登此国，临望与君同。坐见秦兵垒，遥闻赵将雄。武安君何在，长平事已空。且歌玄云曲，御酒舞薰风。勿使青衿子，嗟尔白头翁。
山水粉图:山图之白云兮，若巫山之高丘。纷群翠之鸿溶，又似蓬瀛海水之周流。信夫人之好道，爱云山以幽求。
彩树歌:嘉锦筵之珍树兮，错众彩之氛氲。状瑶台之微月，点巫山之朝云。青春兮不可逢，况蕙色之增芬。结芳意而谁赏，怨绝世之无闻。红荣碧艳坐看歇，素华流年不待君。故吾思昆仑之琪树，厌桃李之缤纷。
春台引:感阳春兮生碧草之油油。怀宇宙以伤远，登高台而写忧。迟美人兮不见，恐青岁之遂遒。从毕公以酣饮，寄林塘而一留。采芳荪于北渚，忆桂树于南州。何云木之美丽，而池馆之崇幽。星台秀士，月旦诸子。嘉青鸟之辰，迎火龙之始。挟宝书与瑶瑟，芳蕙华而兰靡。乃掩白蘋，藉绿芷。酒既醉，乐未已。击青钟，歌渌水。怨青春之萎绝，赠瑶台之旖旎。愿一见而道意，结众芳之绸缪。曷余情之荡漾，瞩青云以增愁。怅三山之飞鹤，忆海上之白鸥。重曰：群仙去兮青春颓，岁华歇兮黄鸟哀。富贵荣乐几时兮，朱宫碧堂生青苔，白云兮归来。
登幽州台歌:前不见古人，后不见来者。念天地之悠悠，独怆然而涕下。
喜马参军相遇醉歌:独幽默以三月兮，深林潜居。时岁忽兮，孤愤遐吟。谁知我心？孺子孺子，其可与理分。
度荆门望楚:遥遥去巫峡，望望下章台。巴国山川尽，荆门烟雾开。城分苍野外，树断白云隈。今日狂歌客，谁知入楚来。
晚次乐乡县:故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
同王员外雨后登开元寺南楼因酬晖上人独坐山亭有赠:钟梵经行罢，香林坐入禅。岩庭交杂树，石濑泻鸣泉。水月心方寂，云霞思独玄。宁知人世里，疲病得攀缘。
东征答朝臣相送:平生白云意，疲苶愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
咏主人壁上画鹤，寄乔主簿崔著作:古壁仙人画，丹青尚有文。独舞纷如雪，孤飞暧似云。自矜彩色重，宁忆故池群。江海联翩翼，长鸣谁复闻。
居延海树闻莺同作:边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
题李三书斋（崇嗣）:灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。
送魏大从军:匈奴犹未灭，魏绛复从戎。怅别三河道，言追六郡雄。雁山横代北，狐塞接云中。勿使燕然上，惟留汉将功。
送殷大入蜀:禺山金碧路，此地饶英灵。送君一为别，栖断故乡情。片云生极浦，斜日隐离亭。坐看征骑没，惟见远山青。
落第西还别刘祭酒高明府:别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。
落第西还别魏四懔:转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山径，归守东陂田。
送客:故人洞庭去，杨柳春风生。相送河洲晚，苍茫别思盈。白蘋已堪把，绿芷复含荣。江南多桂树，归客赠生平。
春夜别友人二首:银烛吐青烟，金樽对绮筵。离堂思琴瑟，别路绕山川。明月隐高树，长河没晓天。悠悠洛阳道，此会在何年。紫塞白云断，青春明月初。对此芳樽夜，离忧怅有馀。清冷花露满，滴沥檐字虚。怀君欲何赠，愿上大臣书。
遂州南江别乡曲故人:楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。
送东莱王学士无竞:宝剑千金买，平生未许人。怀君万里别，持赠结交亲。孤松宜晚岁，众木爱芳春。已矣将何道，无令白首新。
送梁李二明府:负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
送魏兵曹使巂州得登字:阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚。。
送著作佐郎崔融等从梁王东征:金天方肃杀，白露始专征。王师非乐战，之子慎佳兵。海气侵南部，边风扫北平。莫卖卢龙塞，归邀麟阁名。
春晦饯陶七于江南同用风字:黄鹤烟云去，青江琴酒同。离帆方楚越，沟水复西东。芙蓉生夏浦，杨柳送春风。明日相思处，应对菊花丛。
喜遇冀侍御珪崔司议泰之二使:谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。
登蓟城西北楼送崔著作融入都:蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
月夜有怀:美人挟赵瑟，微月在西轩。寂寞夜何久，殷勤玉指繁。清光委衾枕，遥思属湘沅。空帘隔星汉，犹梦感精魂。
夏日游晖上人房:山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
春日登金华观:白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
群公集毕氏林亭:金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
宴胡楚真禁所:人生固有命，天道信无言。青蝇一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
魏氏园林人赋一物得秋亭萱草:昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。
晦日宴高氏林亭（见《岁时杂咏》）:寻春游上路，追宴入山家。主第簪缨满，皇州景望华。玉池初吐溜，珠树始开花。欢娱方未极，林阁散馀霞。
晦日重宴高氏林亭（见《岁时杂咏》）:公子好追随，爱客不知疲。象筵开玉馔，翠羽饰金卮。此时高宴所，讵减习家池。循涯倦短翮，何处俪长离。
上元夜效小庾体（见《岁时杂咏》）:三五月华新，遨游逐上春。相邀洛城曲，追宴小平津。楼上看珠妓，车中见玉人。芳宵殊未极，随意守灯轮。
洛城观酺应制:圣人信恭己，天命允昭回。苍极神功被，青云秘箓开。垂衣受金册，张乐宴瑶台。云凤休征满，鱼龙杂戏来。崇恩逾五日，惠泽畅三才。玉帛群臣醉，徽章缛礼该。方睹升中禅，言观拜洛回。微臣固多幸，敢上万年杯。
奉和皇帝上礼抚事述怀应制:大君忘自我，应运居紫宸。揖让期明辟，讴歌且顺人。轩宫帝图盛，皇极礼容申。南面朝万国，东堂会百神。云陛旂常满，天庭玉帛陈。钟石和睿思，雷雨被深仁。承平信娱乐，王业本艰辛。愿罢瑶池宴，来观农扈春。卑宫昭夏德，尊老睦尧亲。微臣敢拜手，歌舞颂维新。
酬田逸人游岩见寻不遇题隐居里壁:游人献书去，薄暮返灵台。传道寻仙友，青囊卖卜来。闻莺忽相访，题凤久裴回。石髓空盈握，金经秘不开。还疑缝掖子，复似洛阳才。
白帝城怀古:日落沧江晚，停桡问土风。城临巴子国，台没汉王宫。荒服仍周甸，深山尚禹功。岩悬青壁断，地险碧流通。古木生云际，孤帆出雾中。川途去无限，客思坐何穷。
岘山怀古:秣马临荒甸，登高览旧都。犹悲堕泪碣，尚想卧龙图。城邑遥分楚，山川半入吴。丘陵徒自出，贤圣几凋枯。野树苍烟断，津楼晚气孤。谁知万里客，怀古正踌蹰。
宿空舲峡青树村浦:的的明月水，啾啾寒夜猿。客思浩方乱，洲浦寂无喧。忆作千金子，宁知九逝魂。虚闻事朱阙，结绶骛华轩。委别高堂爱，窥觎明主恩。今成转蓬去，叹息复何言。
宿襄河驿浦:沿流辞北渚，结缆宿南洲。合岸昏初夕，回塘暗不流。卧闻塞鸿断，坐听峡猿愁。沙浦明如月，汀葭晦若秋。不及能鸣雁，徒思海上鸥。天河殊未晓，沧海信悠悠。
赠严仓曹乞推命录:少学纵横术，游楚复游燕。栖遑长委命，富贵未知天。闻道沉冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。
和陆明府赠将军重出塞:忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，犹是一书生。
江上暂别萧四刘三旋欣接遇:昨夜沧江别，言乖天汉游。宁期此相遇，尚接武陵洲。结绶还逢育，衔杯且对刘。波潭一弥弥，临望几悠悠。山水丹青杂，烟云紫翠浮。终愧神仙友，来接野人舟。
秋日遇荆州府崔兵曹使宴:輶轩凤凰使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。
卧病家园:世上无名子，人间岁月赊。纵横策已弃，寂寞道为家。卧病谁能问，闲居空物华。犹忆灵台友，栖真隐太霞。还丹奔日御，却老饵云芽。宁知白社客，不厌青门瓜。
于长史山池三日曲水宴:摘兰藉芳月，祓宴坐回汀。泛滟清流满，葳蕤白芷生。金弦挥赵瑟，玉指弄秦筝。岩榭风光媚，郊园春树平。烟花飞御道，罗绮照昆明。日落红尘合，车马乱纵横。
合州津口别舍弟至东阳峡步趁不及眷然有忆作以示之:江潭共为客，洲浦独迷津。思积芳庭树，心断白眉人。同衾成楚越，别岛类胡秦。林岸随天转，云峰逐望新。遥遥终不见，默默坐含嚬。念别疑三月，经游未一旬。孤舟多逸兴，谁共尔为邻。
万州晓发放舟乘涨，还寄蜀中亲朋:空濛岩雨霁，烂熳晓云归。啸旅乘明发，奔桡骛断矶。苍茫林岫转，络绎涨涛飞。远岸孤烟出，遥峰曙日微。前瞻未能眴，坐望日相依。曲直多今古，经过失是非。还期方浩浩，征思日騑騑。寄谢千金子，江海事多违。
入峭峡安居溪伐木溪源幽邃林岭相映有奇致焉:肃徒歌伐木，骛楫漾轻舟。靡迤随回水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，溪谷屡环周。路迥光逾逼，山深与转幽。麇鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。
入东阳峡与李明府舟前后不相及:东岩初解缆，南浦遂离群。出没同洲岛，沿洄异渚濆。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。
同旻上人伤寿安傅少府:生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息功黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几沾巾。杳杳泉中夜，悠悠世上春。幽明长隔此，歌哭为何人。
南山家园林木交映盛夏五月幽然清凉独坐思远率成十韵:寂寥守寒巷，幽独卧空林。松竹生虚白，阶庭横古今。郁蒸炎夏晚，栋宇閟清阴。轩窗交紫霭，檐户对苍岑。凤蕴仙人箓，鸾歌素女琴。忘机委人代，闭牖察天心。蛱蝶怜红药，蜻蜓爱碧浔。坐观万象化，方见百年侵。扰扰将何息，青青长苦吟。愿随白云驾，龙鹤相招寻。
还至张掖古城，闻东军告捷，赠韦五虚己:孟秋首归路，仲月旅边亭。闻道兰山战，相邀在井陉。屡斗关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负剑空叹息，苍茫登古城。
题祀山烽树赠乔十二侍御:汉庭荣巧宦，云阁薄边功。可怜骢马使，白首为谁雄。
初入峡苦风寄故乡亲友:故乡今日友，欢会坐应同。宁知巴峡路，辛苦石尤风。
题田洗马游岩桔槔:望苑长为客，商山遂不归。谁怜北陵井，未息汉阴机。
古意题徐令壁:白云苍梧来，氛氲万里色。闻君太平世，栖泊灵台侧。
赠别冀侍御崔司议:有道君匡国，无闷余在林。白云峨眉上，岁晚来相寻。
三月三日宴王明府山亭（见《岁时杂咏》）:暮春嘉月，上巳芳辰。群公禊饮，于洛之滨。奕奕车骑，粲粲都人。连帷竞野，袨服缛津。青郊树密，翠渚萍新。今我不乐，含意□申。
唐封泰山乐章。豫和六首:挹泰坛，紫泰清。受天命，报天成。竦皇心，荐乐声。志上达，歌下迎。亿上帝，临下庭。骑日月，陪列星。嘉视信，大糦馨。澹神心，醉皇灵。相百辟，贡八荒。九歌叙，万舞翔。肃振振，铿皇皇。帝欣欣，福穰穰。高在上，道光明。物资始，德难名。承眷命，牧苍生。寰宇谧，泰阶平。天道无亲，至诚与邻。山川遍礼，宫徵惟新。玉帛非盛，聪明会真。正斯一德，通乎百神。享帝享亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。
唐封泰山乐章。太和:孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
唐封泰山乐章。肃和:奠祖配天，承天享帝。百灵咸秩，四海来祭。植我苍璧，布我玄制。华日裴回，神烟容裔。
唐封泰山乐章。雍和:俎豆有馥，粢盛洁丰。亦有和羹，既戒既平。鼓钟管磬，肃唱和鸣。皇皇我祖，来我思成。
唐封泰山乐章。寿和:烝烝我后，享献惟寅。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
唐封泰山乐章。寿和:皇祖严配，配享皇天。皇皇降嘏，天子万年。
唐封泰山乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
唐封泰山乐章。凯和:烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，常见风云在。
唐封泰山乐章。豫和:礼乐终，烟燎上。怀灵惠，结皇想。归风疾，回风爽。百神来，众神往。
唐享太庙乐章。永和三首:肃九室，谐八音。歌皇慕，动神心。礼宿设，乐妙寻。声明备，祼奠临。律迓气，音入玄。依玉几，御黼筵。聆忾息，僾周旋。九韶遍，百福传。信工祝，永颂声。来祖考，听和平。相百辟，贡九瀛。神休委，帝孝成。
唐享太庙乐章。太和:时文圣后，清庙肃邕。致诚勤荐，在貌思恭。玉节肆夏，金锵五钟。绳绳云步，穆穆天容。
唐享太庙乐章。肃和:天子享孝，工歌溥将。射祼郁鬯，乃焚膋芗。臭以达旨，声以求阳。奉时烝尝，永代不忘。
唐享太庙乐章。雍和二首:在涤嘉豢，丽碑敬牲。角握之牝，色纯之騂。火传阳燧，水溉阴精。太公胖俎，傅说和羹。俎豆有馥，齐盛洁丰。亦有和羹，既戒既平。鼓钟管磬，肃唱和鸣。皇皇后祖，来我思成。
唐享太庙乐章。文舞:圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，於皇万年。
唐享太庙乐章。光大舞:肃肃艺祖，滔滔浚源。有雄玉剑，作镇金门。玄王贻绪，后稷谋孙。肇禋九庙，四海来尊。
唐享太庙乐章。长发舞:具礼崇德，备乐承风。魏推幢主，周赠司空。不行而至，无成有终。神兴王业，天归帝功。
唐享太庙乐章。大政舞:於赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
唐享太庙乐章。大成舞:帝舞季历，龙圣生昌。后歌有蟜，胎炎孕黄。天地合德，日月齐光。肃雍孝享，祚我万方。
唐享太庙乐章。大明舞:赤精乱德，四海困穷。黄旗举义，三灵会同。早望春雨，云披大风。溥天来祭，高祖之功。
唐享太庙乐章。崇德舞:皇合一德，朝宗百神。削平天地，大拯生人。上帝配食，单于入臣。戎歌陈武，晔晔震震。
唐享太庙乐章。钧天舞:高皇迈道，端拱无为。化怀獯鬻，兵戢句骊。礼尊封禅，乐盘来仪。合位娲后，同称伏羲。
唐享太庙乐章。大和舞:退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
唐享太庙乐章。景云舞:景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
唐享太庙乐章。福和:备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
唐享太庙乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
唐享太庙乐章。凯安三首:瑟彼瑶爵，亚维上公。室如屏气，门不容躬。礼殷其本，乐执其中。圣皇永慕，天地幽通。礼匝三献，乐遍九成。降循轩陛，仰欷皇情。福与仁合，德因孝明。百年神畏，四海风行。总总干戚，填填鼓钟。奋扬增气，坐作为容。离若鸷鸟，合如战龙。万方观德，肃肃邕邕。
唐享太庙乐章。登歌:止笙磬，撤豆笾。廓无响，窅入玄。主在室，神在天。情馀慕，礼罔愆。喜黍稷，屡丰年。
唐享太庙乐章。永和:眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
奉和圣制赐诸州刺史应制以题坐右:文明遍禹迹，鳏寡达尧心。正在亲人守，能令王泽深。朝廷多秀士，熔炼比精金。犀节同分命，熊轩各外临。圣主赋新诗，穆若听薰琴。先言教为本，次言则是钦。三时农不夺，午夜犬无侵。愿使天宇内，品物遂浮沉。寄情群飞鹤，千里一扬音。共蹑华胥梦，龚黄安足寻。
奉和圣制送宇文融安辑户口应制:至德临天下，劳情遍九围。念兹人去本，蓬转将何依。外避征戍数，内伤亲党稀。嗟不逢明盛，胡能照隐微。柏台简行李，兰殿锡朝衣。别曲动秋风，恩令生春辉。使出四海安，诏下万心归。怍非夔龙佐，徒歌鸿雁飞。
奉和圣制过晋阳宫应制:太原俗尚武，高皇初奋庸。星轩三晋躔，土乐二尧封。北风遂举鹏，西河亦上龙。至德起王业，继明赖人雍。六合启昌期，再兴广圣踪。传呼大驾来，文物如云从。连营火百里，纵观人千重。翠华渡汾水，白日崒罕峰。枌榆恩赏洽，桑梓旧情恭。往运感不追，清时惜难逢。诗发尊祖心，颂刊盛德容。愿君及春事，回舆绥万邦。
奉和圣制行次成皋应制:夏氏阶隋乱，自言河朔雄。王师进谷水，兵气临山东。前扫成皋阵，却下洛阳宫。义合帝图起，威加天宇同。轩台百年外，虞典一巡中。战龙思王业，倚马赋神功。
奉和圣制温汤对雪应制:瑞雪带寒风，寒风入阴琯。阴琯方凝闭，寒风复凄断。宫似瑶林匝，庭如月结满。正赓挟纩词，非近温泉暖。
奉和圣制义成校猎喜雪应制:文教资武功，郊畋阅邦政。不知仁育久，徒看禽兽盛。夜霰氛埃灭，朝日山川净。绰仗飞走繁，抨弦筋角劲。帝射参神道，龙驰合人性。五豝连一发，百中皆先命。勇爵均万夫，雄图罗七圣。星为吉符老，雪作丰年庆。喜听行猎诗，威神入军令。
清明日诏宴宁王山池赋得飞字:今日清明宴，佳境惜芳菲。摇扬花杂下，娇啭莺乱飞。绿渚传歌榜，红桥度舞旂。和风偏应律，细雨不沾衣。承恩如改火，春去春来归。
四月十三日诏宴宁王亭子赋得好字:何许承恩宴，山亭风日好。绿嫩鸣鹤洲，阴秾斗鸡道。果思夏来茂，花嫌春去早。行乐无限时，皇情及芳草。
药园宴武辂沙将军赋得洛字:东第乘馀兴，南园宴清洛。文学引邹枚，歌钟陈卫霍。风高大夫树，露下将军药。待闻出塞还，丹青上麟阁。
修书院学士奉敕宴梁王宅赋得树字:虎殿成鸿业，猿岩题凤赋。既荷大君恩，还蒙小山遇。秋吹迎弦管，凉云生竹树。共惜朱邸欢，无辞洛城暮。
夕宴房主簿舍:岁晏关雍空，风急河渭冰。薄游羁物役，微尚惬远凭。旅馆月宿永，闭扃云思兴。伊人美修夜，朋酒惠来称。交谈既清雅，琴吹亦凄凝。不逢君蹇涸，幽意长郁蒸。
行从方秀川与刘评事文同宿:方秀美盘游，频年降天罕。水共伊川接，山将阙门断。捧日照恩华，攀云引疲散。野宿霜入帐，孤衾寒不暖。静闻宫漏疏，卧视庭月满。开炉命温酎，中夜发清管。风送关山长，气遒星岁短。寓言情思惬，适兴真意坦。寰中病羁挂，方外嫌纵诞。愿君乐盛时，无嗟带纕缓。
送郭大夫元振再使吐蕃:犬戎废东献，汉使驰西极。长策问酋渠，猜阻自夷殛。容发徂边岁，旌裘敝海色。五年一见家，妻子不相识。武库兵犹动，金方事未息。远图待才智，苦节输筋力。脱刀赠分手，书带加餐食。知君万里侯，立功在异域。
送李侍郎迥秀薛长史季昶同赋得水字:汉郡接胡庭，幽并对烽垒。旌旗按部曲，文武惟卿士。薛公善筹画，李相威边鄙。中冀分两河，长城各万里。藉马黄花塞，蒐兵白狼水。胜敌在安人，为君汗青史。
别平一师:王子不事俗，高驾眇难追。茅土非屑盼，倾城无乐资。宴坐深林中，三世同一时。皎皎独往心，不为尘网欺。朅来已复去，今去何来思。回首谢同行，勤会安请期。
送王光庭:同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。
新都南亭送郭元振卢崇道（一作卢崇道诗）:竹径女萝蹊，莲洲文石堤。静深人俗断，寻玩往还迷。碧潭秀初月，素林惊夕栖。褰幌纳蟾影，理琴听猿啼。佳辰改宿昔，胜寄坐睽携。长怀赏心爱，如玉复如珪。
赠崔公:我闻西汉日，四老南山幽。长歌紫芝秀，高卧白云浮。朝野光尘绝，榛芜年貌秋。一朝驱驷马，连辔入龙楼。昔遁高皇去，今从太子游。行藏惟圣节，福祸在人谋。卒能匡惠帝，岂不赖留侯。事随年代远，名与图籍留。平生钦淳德，慷慨景前修。蚌蛤伺阴兔，蛟龙望斗牛。无嗟异飞伏，同气幸相求。
赠赵公:湘东股肱守，心与帝乡期。舟楫中途蹇，风波复来思。嘉我常联翼，金貂侍玉墀。迹参前马圣，名缀鬻熊师。寒暑一何速，山川远间之。宁知洞庭上，独得平生时。精意微绝简，从权讨妙棋。林壑为予请，纷霭发华滋。流赏忽已散，惊帆杳难追。送君在南浦，侘傺投此词。
赠赵侍御:禄放迹异端，偏荒事同蹇。苟忘风波累，俱会云壑践。险式压西湖，侨庐对南岘。夜楼江月入，朝幌山云卷。山势远涛连，江途斜汉转。坐啸予多暇，行吟子独善。并辔躧郊郭，方舟玩游演。虚声万籁分，水色千里辨。不知岸阴谢，再见春露泫。绿壤发欣颜，华年助虫篆。上世时难接，古人情可选。泊渚烦为媒，多才怨成褊。长沙鵩作赋，任道可知浅。请从三已心，荣辱两都遣。
答李伯鱼桐竹:结庐桐竹下，室迩人相深。接垣分竹径，隔户共桐阴。落花朝满岸，明月夜披林。竹有龙鸣管，桐留凤舞琴。奇声与高节，非吾谁赏心。
寄姚司马:共君春种瓜，本期清夏暑。瓜成人已去，失望将谁语。裛露摘香园，感味怀心许。偶逢西风便，因之寄鄂渚。
代书答姜七崔九:婀娜金闺树，离披野田草。虽殊两地荣，幸共三春好。花殊鸟飞处，叶镂虫行道。真心独感人，惆怅令人老。
代书寄吉十一:一雁雪上飞，值我衡阳道。口衔离别字，远寄当归草。目想春来迟，心惊寒去早。忆乡乘羽翮，慕侣盈怀抱。零落答故人，将随江树老。
代书寄薛四:孤雁东飞来，寄我纹与素。纹足经三象，素当综群务。远见故人心，一言重千金。答之彩毛翰，继以瑶华音。岁寒众木改，松柏心常在。
过蜀道山:我行春三月，山中百花开。披林入峭蒨，攀登陟崔嵬。白云半峰起，清江出峡来。谁知高深意，缅邈心幽哉。
蜀路二首:云埃夜澄廓，山日晓晴鲜。叶落苍江岸，鸿飞白露天。磷磷含水石，幂幂覆林烟。客心久无绪，秋风殊未然。徭蜀时未改，别家乡念盈。忆昨出门日，春风发鲜荣。及兹旋辕地，秋风满路生。昏晓思魏阙，梦寐还秦京。秦京开朱第，魏阙垂紫缨。幽独玄虚阁，不闻人马声。艺业为君重，名位为君轻。玉琴知调苦，宝镜对胆清。鹰饥常啄腥，凤饥亦待琼。于君自有属，物外岂能轻。
再使蜀道:眇眇葭萌道，苍苍褒斜谷。烟壑争晦深，云山共重复。古来风尘子，同眩望乡目。芸阁有儒生，轺车倦驰逐。青春客岷岭，白露摇江服。岁月镇羁孤，山川俄反覆。鱼游恋深水，鸟迁恋乔木。如何别亲爱，坐去文章国。蟋蟀鸣户庭，蟏蛸网琴筑。
江路忆郡:雾敛江早明，星翻汉将没。卧闻峡猿响，起视榜人发。倚棹攀岸筱，凭船弄波月。水宿压洲渚，晨光屡挥忽。林泽来不穷，烟波去无歇。结思笙竽里，摇情游侠窟。年貌不暂留，欢愉及玄发。云涓恋山海，禽马怀燕越。自非行役人，安知慕城阙。
过汉南城叹古坟:旧国多陵墓，荒凉无岁年。汹涌蔽平冈，汨若波涛连。上世千金字，潜卧九重泉。松柏剪无馀，碑记灭罔传。葬于不毛地，咸谓楚先贤。事尽情可识，使人心怅然。
至尉氏:夕次阮公台，啸歌临爽垲。高名安足赖，故物今皆改。吾兄昔兹邑，遗爱称贤宰。桑中雉未飞，屋上乌犹在。途逢旧甿吏，城有同僚寀。望尘远见迎，拂馆来欣待。慈惠留千室，友于存四海。始知鲁卫间，优劣相悬倍。
襄州景空寺题融上人兰若:高名出汉阴，禅阁跨香岑。众山既围绕，长川复回临。云峰晓灵变，风木夜虚吟。碧湫龙池满，苍松虎径深。旧知青岩意，偏入杳冥心。何由侣飞锡，从此脱朝簪。
巡边在河北作:抚剑空馀勇，弯弧遂无力。老去事如何，据鞍长叹息。故交索将尽，后进稀相识。独怜半死心，尚有寒松直。
入海二首:乘桴入南海，海旷不可临。茫茫失方面，混混如凝阴。云山相出没，天地互浮沉。万里无涯际，云何测广深。潮波自盈缩，安得会虚心。海上三神山，逍遥集众仙。灵心岂不同，变化无常全。龙伯如人类，一钓两鳌连。金台此沦没，玉真时播迁。问子劳何事，江上泣经年。隰中生红草，所美非美然。
相州山池作:尝怀谢公咏，山水陶嘉月。及此年事衰，徒看众花发。观鱼乐何在，听鸟情都歇。星汉流不停，蓬莱去难越。邺中秋麦秀，淇上春云沿。日见尘物空，如何静心阙。
岳州作:夜梦云阙间，从容簪履列。朝游洞庭上，缅望京华绝。潦收江未清，火退山更热。重欷视欲醉，懵满气如噎。器留鱼鳖腥，衣点蚊虻血。发白思益壮，心玄用弥拙。冠剑日苔藓，琴书坐废撤。唯有报恩字，刻意长不灭。
岳州行郡竹篱:山郡不沟郭，荒居无翳壅。爱人忠主利，善守闭为勇。苟非小勤瘁，安得期逸宠。版筑恐土疏，襄城嫌役重。藩栅聊可固，筠篁近易奉。差池截浦沙，缭绕缘隈垄。矗似长云亘，森如高戟耸。预绝豺狼忧，知免牛羊恐。闾里宽矫步，榛丛恣踏踵。始果游处心，终日成闲拱。
游洞庭湖湘:缅邈洞庭岫，葱蒙水雾色。宛在太湖中，可望不可即。剖竹守穷渚，开门对奇域。城池自絷笼，缨绶为徽纆。靡日不思往，经时始愿克。飞棹越溟波，维舟恣攀陟。窈窕入云步，崎岖倚松息。岩坛有鹤过，壁字无人识。滴石香乳溜，垂崖灵草植。玩幽轻雾阻，讨异忘曛逼。寒沙际水平，霜树笼烟直。空宫闻莫睹，地道窥难测。此处学金丹，何人生羽翼。谁传九光要，几拜三仙职。紫气徒想像，清潭长眇默。霓裳若有来，觏我云峰侧。
灉湖山寺:楚老游山寺，提携观画壁。扬袂指辟支，睩眄相斗阋。险哉透撞儿，千金赌一掷。成败身自受，傍人那叹息。
出湖寄赵冬曦:西泛平湖尽，参差入乱山。东瞻岳阳郡，汗漫太虚间。窘步同行乐，遒文互屡看。山戍上云桂，江亭临水关。川途倏忽间，风景依如昨。湘浦未赐环，荆门犹主诺。何时与美人，载酒游宛洛。
岳阳早霁南楼:山水佳新霁，南楼玩初旭。夜来枝半红，雨后洲全绿。四运相终始，万形纷代续。适临青草湖，再变黄莺曲。地穴穿东武，江流下西蜀。歌闻枉渚邅，舞见长沙促。心阻意徒驰，神和生自足。白发悲上春，知常谢先欲。
岳阳石门墨山二山相连有禅堂观天下绝境:囷轮江上山，近在华容县。常涉巴丘首，天晴遥可见。佳游屡前诺，芳月愆幽眷。及此符守移，欢言临道便。既携赏心客，复有送行掾。竹径入阴窅，松萝上空蒨。草共林一色，云与峰万变。探窥石门断，缘越沙涧转。两山势争雄，峰巘相顾眄。药妙灵仙宝，境华岩壑选。清都西渊绝，金地东敞宴。池果接园畦，风烟迩台殿。高寻去石顶，旷览天宇遍。千山纷满目，百川豁对面。骑来云气迎，人去鸟声恋。长揖桃源士，举世同企羡。
和尹懋秋夜游灉湖:坐啸人事闲，佳游野情发。山门送落照，湖口升微月。林寻猿狖居，水戏鼋鼍穴。朔风吹飞雁，芳草亦云歇。
五君咏五首。魏齐公元忠:齐公生人表，迥天闻鹤唳。清论早揣摩，玄心晚超诣。入相廊庙静，出军沙漠霁。见深吕禄忧，举后陈平计。甘心除君恶，足以报先帝。
五君咏五首。苏许公瑰:许公信国桢，克美具瞻情。百事资朝问，三章广世程。处高心不有，临节自为名。朱户传新戟，青松拱旧茔。凄凉丞相府，馀庆在玄成。
五君咏五首。李赵公峤:李公实神敏，才华乃天授。睦亲何用心，处贵不忘旧。故事遵台阁，新诗冠宇宙。在人忠所奉，恶我诚将宥。南浦去莫归，嗟嗟蔑孙秀。
五君咏五首。郭代公元振:代公举鹏翼，悬飞摩海雾。志康天地屯，适与云雷遇。兴丧一言决，安危万心注。大勋书王府，舛命沦江路。势倾北夏门，哀靡东平树。
五君咏五首。赵耿公彦昭:耿公山岳秀，才杰心亦妙。鸷鸟峻标立，哀玉扣清调。协赞休明启，恩华日月照。何意瑶台云，风吹落江徼。湘流下浔阳，洒泪一投吊。
游龙山静胜寺:每上襄阳楼，遥望龙山树。郁茀吐冈岭，微蒙在烟雾。下车岁已成，饰马闲馀步。苦霜裛野草，爱日扬江煦。云对石上塔，风吹松下路。禅室宴三空，神祠同六趣。儿童共戏谑，猿鸟相惊顾。南识桓公台，北望先贤墓。世上人何在，时闻心不住。但传无尽灯，可使有情悟。
一柱观:旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
登九里台是樊姬墓:楚国所以霸，樊姬有力焉。不怀沈尹禄，谁谙叔敖贤。万化茫无在，孤坟独岿然。北分阳台陌，南识郢城阡。漠漠渚宫树，苍苍云梦田。登高形胜出，访古令名传。自我来符守，因君树蕙荃。诗书将变俗，絺纩忽弥年。志阐三折后，愁值二毛前。伫立帝京路，遥心寄此篇。
过怀王墓:咿嚘不可信，以此败怀王。客死峣关路，返葬岐江阳。啼狖抱山月，饥狐猎野霜。一闻怀沙事，千载尽悲凉。
闻雨:多雨绝尘事，寥寥入太玄。城阴疏复合，檐滴断还连。念我劳造化，从来五十年。误将心徇物，近得还自然。闲居草木侍，虚室鬼神怜。有时进美酒，有时泛清弦。声真不世识，心醉岂言诠。
夜坐:怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。
山夜闻钟:夜卧闻夜钟，夜静山更响。霜风吹寒月，窈窕虚中上。前声既舂容，后声复晃荡。听之如可见，寻之定无像。信知本际空，徒挂生灭想。
冬日见牧牛人担青草归:塞上绵应折，江南草可结。欲持梅岭花，远竞榆关雪。日月无他照，山川何顿别。苟齐两地心，天问将安说。
咏镜:宝镜如明月，出自秦宫样。隐起双蟠龙，衔珠俨相向。常恐君不察，匣中委清量。积翳掩菱花，虚心蔽尘状。倘蒙罗袖拂，光生玉台上。
咏瓢:美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
杂诗四首:抱薰心常焦，举旆心常摇。天长地自久，欢乐能几朝。君看西陵树，歌舞为谁娇。山闲苦积雨，木落悲时遽。赏心凡几人，良辰在何处。触石满堂侈，洒我终夕虑。客鸟怀主人，衔花未能去。剖珠贵分明，琢玉思坚贞。要君意如此，终始莫相轻。问子青霞意，何事留朱轩。自言心远俗，未始迹辞喧。过蒙良时幸，侧息吏途烦。簪缨非宿好，文史弃前言。夕卧北窗下，梦归南山园。白云惭幽谷，清风愧泉源。十年兹赏废，佳期今复存。挂冠谢朝侣，星驾别君门。默念群疑起，玄通百虑清。初心灭阳艳，复见湛虚明。悟灭心非尽，求虚见后生。应将无住法，修到不成名。
和张监游终南:宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
古泉驿:昔闻陈仲子，守义辞三公。身赁妻织屦，乐亦在其中。岂无穷贱苦，羞与倾巧同。长白临河上，於陵入济东。我行吊遗迹，感叹古泉空。
河上公:尊师厌尘去，精魄知何明。形气不复生，弟子空伤情。济北神如在，淮南药未成。共期终莫遂，寥落两无成。
奉和圣制初入秦川路寒食应制:上阳柳色唤春归，临渭桃花拂水飞。总为朝廷巡幸去，顿教京洛少光辉。昨从分陕山南口，驰道依依渐花柳。入关正投寒食前，还京遂落清明后。路上天心重豫游，御前恩赐特风流。便幕那能镂鸡子，行宫善巧帖毛球。渭桥南渡花如扑，麦陇青青断人目。汉家行树直新丰，秦地骊山抱温谷。香池春溜水初平，预欢浴日照京城。今岁随宜过寒食，明年陪宴作清明。
时乐鸟篇:旧传南海出灵禽，时乐名闻不可寻。形貌乍同鹦鹉类，精神别禀凤凰心。千年待圣方轻举，万里呈才无伴侣。红茸糅绣好毛衣，清泠讴鸦好言语。内人试取御衣牵，啄手暝声不许前。心愿阳乌恒保日，志嫌阴鹤欲凌天。天情玩讶良无已，察图果见祥经里。本持符瑞验明王，还用文章比君子。自怜弱羽讵堪珍，喜共华篇来示人。人见嘤嘤报恩鸟，多惭碌碌具官臣。
安乐郡主花烛行:青宫朱邸翊皇闱，玉叶琼蕤发紫微。姬姜本来舅甥国，卜筮俱道凤凰飞。星昴殷冬献吉日，夭桃秾李遥相匹。鸾车凤传王子来，龙楼月殿天孙出。平台火树连上阳，紫炬红轮十二行。丹炉飞铁驰炎焰，炎霞烁电吐明光。绿輧绀幰纷如雾，节鼓清笳前启路。城隅靡靡稍东还，桥上鳞鳞转南渡。五方观者聚中京，四合尘烟涨洛城。商女香车珠结网，天人宝马玉繁缨。百壶渌酒千斤肉，大道连延障锦轴。先祝圣人寿万年，复祷宜家承百禄。珊瑚刻盘青玉尊，因之假道入梁园。梁园山竹凝云汉，仰望高楼在天半。翠幕兰堂苏合薰，珠帘挂户水波纹。别起芙蓉织成帐，金缕鸳鸯两相向。罽茵饰地承雕履，花烛分阶移锦帐。织女西垂隐烛台，双童连缕合欢杯。蔼蔼绮庭嫔从列，娥娥红粉扇中开。黄金两印双花绶，富贵婚姻古无有。清歌棠棣美王姬，流化邦人正夫妇。
离会曲:何处送客洛桥头，洛水泛泛中行舟。可怜河树叶萎蕤，关关河鸟声相思。街鼓喧喧日将夕，去棹归轩两相迫。何人送客故人情，故人今夜何处客。
邺都引:君不见魏武草创争天禄，群雄睚眦相驰逐。昼携壮士破坚阵，夜接词人赋华屋。都呈缭绕西山阳，桑榆汗漫漳河曲。城郭为虚人代改，但有西园明月在。邺傍高冢多贵臣，娥眉曼睩共灰尘。试上铜台歌舞处，唯有秋风愁杀人。
城南亭作:珂马朝归连万石，稍门洞启亲迎客。北堂珍重琥珀酒，庭前列肆茱萸席。长袖迟回意绪多，清商缓转目腾波。旧传比翼侯家舞，新出将雏主第歌。汉家绛灌馀兵气，晋代浮虚安足贵。正逢天下金镜清，偏加日饮醇醪意。谁复遨游不复归，闲庭莫畏不芳菲。会待城南春色至，竟将花柳拂罗衣。
同赵侍御乾湖作:江南湖水咽山川，春江溢入共湖连。气色纷沦横罩海，波涛鼓怒上漫天。鳞宗壳族嬉为府，弋叟罛师利焉聚。欹帆侧柁弄风口，赴险临深绕湾浦。一湾一浦怅邅回，千曲千溠怳迷哉，乍见灵妃含笑往。复闻游女怨歌来。暑来寒往运洄洑，潭生水落移陵谷。云间坠翮散泥沙，波上浮查栖树木，昨暮飞霜下北津，今朝行雁度南滨。处处沟洚清源竭，年年旧苇白头新。天地盈虚尚难保，人间倚伏何须道。秋月皛皛泛澄澜，冬景青青步纤草。念君宿昔观物变，安得踌蹰不衰老。
巡边在河北作:去年六月西河西，今年六月北河北。沙场碛路何为尔，重气轻生知许国。人生在世能几时，壮年征战发如丝。会待安边报明主，作颂封山也未迟。
赠崔二安平公乐世词:十五红妆侍绮楼，朝承握槊夜藏钩。君臣一意金门宠，兄弟双飞玉殿游。宁知宿昔恩华乐，变作潇湘离别愁。地湿莓苔生舞袖，江声怨叹入箜篌。自怜京兆双眉妩，会待南来五马留。
送尹补阙元凯琴歌:凤哉凤哉，啄琅玕，饮瑶池，栖昆仑之山哉。中国有圣人，感和气，飞来飞来。自歌自舞，先王册府，麒麟之台，羁雌众雏故山曲。其鸣喈喈，其鸣喈喈，欲往衔之欻去来，去别鸾凤心徘徊。明年阿阁梧桐花叶开，群飞凤归来，群飞凤归来。
送考功武员外学士使嵩山署舍利塔:怀玉泉，恋仁者，寂灭真心不可见，空留影塔嵩岩下。宝王四海转千轮，金昙百粒送分身。山中二月娑罗会，虚呗遥遥愁思人。我念过去微尘劫，与子禅门同正法。虽在神仙兰省间，常持清净莲花叶。来亦好，去亦好，了观车行马不移，当见菩提离烦恼。
遥同蔡起居偃松篇:清都众木总荣芬，传道孤松最出群。名接天庭长景色，气连宫阙借氛氲。悬池的的停华露，偃盖重重拂瑞云。不借流膏助仙鼎，愿将桢干捧明君。莫比冥灵楚南树，朽老江边代不闻。
奉和圣制登骊山瞩眺应制:寒山上半空，临眺尽寰中。是日巡游处，晴光远近同。川明分渭水，树暗辨新丰。岩壑清音暮，天歌起大风。
奉和圣制幸白鹿观应制:洞府寒山曲，天游日旰回。披云看石镜，拂雪上金台。竹径龙骖下，松庭鹤辔来。双童还献药，五色耀仙材。
奉和圣制送金城公主适西蕃应制:青海和亲日，潢星出降时。戎王子婿宠，汉国舅家慈。春野开离宴，云天起别词。空弹马上曲，讵减凤楼思。
奉和同皇太子过慈恩寺应制二首:翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。朗朗神居峻，轩轩瑞象威。圣君成愿果，太子拂天衣。至乐三灵会，深仁四皓归。还闻涡水曲，更绕白云飞。
侍宴武三思山第应制赋得风字:梁王池馆好，晓日凤楼通。竹町罗千卫，兰筵降两宫。清歌芳树下，妙舞落花中。臣觉筵中听，还如大国风。
奉和圣制过宁王宅应制:进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤绕林。大风将小雅，一字尽千金。
奉和圣制同玉真公主过大哥山池题石壁应制:绿竹初成苑，丹砂欲化金。乘龙与骖凤，歌吹满山林。爽气凝情迥，寒光映浦深。忘忧题此观，为乐赏同心。
奉和圣制赐王公千秋镜应制:宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
奉和圣制经邹鲁祭孔子应制:孔圣家邹鲁，儒风蔼典坟。龙骖回旧宅，凤德咏馀芬。入室神如在，升堂乐似闻。悬知一王法，今日待明君。
侍宴蘘荷亭应制:回銮青岳观，帐殿紫烟峰。仙路迎三鸟，云衢驻两龙。园林看化塔，坛墠识馀封。山外闻箫管，还如天上逢。
侍宴浐水赋得浓字:千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
奉和圣制同刘晃喜雨应制:青气含春雨，知从岱岳来。行云避师出，洒雨待车回。厌浥尘清道，空濛柳映台。最宜三五夜，晴月九重开。
奉和圣制观拔河俗戏应制:今岁好拖钩，横街敞御楼。长绳系日住，贯索挽河流。斗力频催鼓，争都更上筹。春来百种戏，天意在宜秋。
奉和圣制途次陕州应制:周召尝分陕，诗书空复传。何如万乘眷，追赏二南篇。郡带洪河侧，宫临大道边。洛城将日近，佳气满山川。
奉和圣制野次喜雪应制:寒更玉漏催，晓色御前开。泱漭云阴积，氤氲风雪回。山知银作瓮，宫见璧成台。欲验丰年象，飘摇仙藻来。
奉和圣制温泉言志应制:温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
皇帝降诞日集贤殿赐宴:仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
晦日诏宴永穆公主亭子赋得流字:堂邑山林美，朝恩晦日游。园亭含淑气，竹树绕春流。舞席千花妓，歌船五彩楼。群欢与王泽，岁岁满皇州。
恩制赐食于丽正殿书院宴赋得林字:东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
羽林恩召观御书王太尉碑:陇首名公石，来承圣札归。鱼龙生意态，钩剑动铓辉。字得神明保，词惭少女徽。谁家羽林将，又逐凤书飞。
东都酺宴四首:重华升宝历，轩帝眇闲居。政成天子孝，俗返上皇初。忘味因观乐，欢心寄合酺。自怜疲马意，恋恋主恩馀。朱城尘曀灭，翠幕景情开。震震灵鼍起，翔翔舞凤来。雕盘装草树，绮乘结楼台。共喜光华日，酣歌捧玉杯。晓月调金阙，朝暾对玉盘。争驰群鸟散，斗伎百花团。遇圣人知幸，承恩物自欢。洛桥将举烛，醉舞拂归鞍。恺宴惟今席，馀欢殊未穷。入云歌袅袅，向日伎丛丛。驶管催酣兴，留关待曲终。长安若为乐，应与万方同。
道家四首奉敕撰:金坛启曙闱，真气肃微微。落月衔仙窦，初霞拂羽衣。香随龙节下，云逐凤箫飞。暂住蓬莱戏，千年始一归。窈窕流精观，深沉紫翠庭。金奁调上药，宝案读仙经。作赋看神雨，乘槎辨客星。只应谢人俗，轻举托云輧。金炉承道诀，玉牒启玄机。云逐笙歌度，星流宫殿飞。乘风嬉浩荡，窥月弄光辉。唯有三山鹤，应同千载归。道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。
凤楼寻胜地:西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
幽州夜饮:凉风吹夜雨，萧瑟动寒林。正有高堂宴，能忘迟暮心。军中宜剑舞，塞上重笳音。不作边城将，谁知恩遇深。
崔礼部园亭得深字:窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
送郑大夫惟忠从公主入蕃:凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
送崔二长史日知赴潞州:东山怀卧理，南省怅悲翁。共见前途促，何知后会同。莫轻一筵宴，明日半成空。况尔新离阙，思归迷梦中。
同贺八送兖公赴荆州:畴昔同声友，骞飞出凤池。风云一荡薄，日月屡参差。此别黄叶下，前期安可知。谁怜楚南树，不为岁寒移。
饯唐州高使君:常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
送王晙自羽林赴永昌令:将星移北洛，神雨避东京。为负刚肠誉，还追强项名。白云向伊阙，黄叶散昆明。多谢弦歌宰，稀闻桴鼓声。
同王仆射山亭饯岑广武羲得言字:闻道长岑令，奋翼宰旅门。长安东陌上，送客满朱轩。琴爵留佳境，山池借好园。兹游恨不见，别后缀离言。
送任御史江南发粮以赈河北百姓:河朔人无岁，荆南义廪开。将兴泛舟役，必仗济川才。夜月临江浦，春云历楚台。调饥坐相望，绣服几时回。
送王尚一严嶷二侍御赴司马都督军:汉掖通沙塞，边兵护草腓。将行司马令，助以铁冠威。白露鹰初下，黄尘骑欲飞。明年春酒熟，留酌二星归。
送李问政河北简兵:斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇雠。因君阅河朔，垂泪语幽州。
送薛植入京:青组言从史，鸿都忽见求。款言人向老，饮别岁方秋。仿佛长安陌，平生是旧游。何时复相遇，宛在水中流。
相州前池别许郑二判官景先神力:数步圆塘水，双鸿戢羽仪。一飞乔木上，一返故林垂。澹泊含秋景，虚明抱夜规。无因留绝翰，云海意差池。
岳州宴别潭州王熊二首:丝管清且哀，一曲倾一杯。气将然诺重，心向友朋开。古木无生意，寒云若死灰。赠君芳杜草，为植建章台。缙云连省阁，沟水遽西东。然诺心犹在，荣华岁不同。孤城临楚塞，远树入秦宫。谁念三千里，江潭一老翁。
广州萧都督入朝过岳州宴饯得冬字:孤城抱大江，节使往朝宗。果是台中旧，依然水上逢。京华遥比日，疲老飒如冬。窃羡能言鸟，衔恩向九重。
岳州别姚司马绍之制许归侍:和玉悲无已，长沙宦不成。天从扇枕愿，人遂倚门情。方外怀司马，江东忆步兵。问君栖泊处，空岭夜猿惊。
送岳州李十从军桂州:送客之江上，其人美且才。风波万里阔，故旧十年来。剑拔蛟随断，弓张鸟自摧。阳桥书落落，驿马定先回。
岳州别赵国公王十一琚入朝:昔滥貂蝉长，同承雨露霏。今参鱼鳖守，望美洞庭归。浦树悬秋影，江云烧落辉。离魂似征帆，恒往帝乡飞。
岳州别子均:离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
端州别高六戬:异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。於焉复分手，此别伤如何。
南中别蒋五岑向青州:老亲依北海，贱子弃南荒。有泪皆成血，无声不断肠。此中逢故友，彼地送还乡。愿作枫林叶，随君度洛阳。
南中别陈七李十:二年共游处，一旦各西东。请君聊驻马，看我转征蓬。画益愁南海，离驹思北风。何时似春雁，双入上林中。
南中别王陵成崇:握手与君别，歧路赠一言。曹卿礼公子，楚媪馈王孙。倏尔生六翮，翻飞戾九门。常怀客鸟意，会答主人恩。
岭南送使:秋雁逢春返，流人何日归。将余去国泪，洒子入乡衣。饥狖啼相聚，愁猿喘更飞。南中不可问，书此示京畿。
幽州别阴长河行先:惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
和朱使欣道峡似巫山之作:江如晓天净，石似暮霞张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
和朱使欣二首:南土多为寇，西江尽畏途。山行阻篁竹，水宿碍萑蒲。使越才应有，征蛮力岂无。空传人赠剑，不见虎衔珠。江势连山远，天涯此夜愁。霜空极天静，寒月带江流。思起南征棹，文高北望楼。自怜如坠叶，泛泛侣仙舟。
过庾信宅:兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
卢巴驿闻张御史张判官欲到不得待留赠之:旅窜南方远，传闻北使来。旧庭知玉树，合浦识珠胎。白发因愁改，丹心托梦回。皇恩若再造，为忆不然灰。
南中赠高六戬:北极辞明代，南溟宅放臣。丹诚由义尽，白发带愁新。鸟坠炎洲气，花飞洛水春。平生歌舞席，谁忆不归人。
岳州山城:山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
和尹懋秋夜游灉湖:灉湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
与赵冬曦尹懋子均登南楼:危楼泻洞湖，积水照城隅。命驾邀渔火，通家引凤雏。山晴红蕊匝，洲晓绿苗铺。举目思乡县，春光定不殊。
游灉湖上寺:湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
晦日:晦日嫌春浅，江浦看湔衣。道傍花欲合，枝上鸟犹稀。共忆浮桥晚，无人不醉归。寄书题此日，雁过洛阳飞。
湘州九日城北亭子:西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
翻著葛巾呈赵尹:昔日接口离倒，今我葛巾翻。宿酒何时醒，形骸不复存。忽闻有嘉客，骊步出闲门。桃花春径满，误识武陵源。
戏题草树:忽惊石榴树，远出渡江来。戏问芭蕉叶，何愁心不开。微霜拂宫桂，凄吹扫庭槐。荣盛更如此，惭君独见哀。
岳州赠广平公宋大夫:亚相本时英，归来复国桢。朝推长孺直，野慕隐之清。传节还闽嶂，皇华入汉京。宁思江上老，岁晏独无成。
和魏仆射还乡:富贵还乡国，光华满旧林。秋风树不静，君子叹何深。故老空悬剑，邻交日散金。众芳摇落尽，独有岁寒心。
和张监观赦:日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
寄天台司马道士:世上求真客，天台去不还。传闻有仙要，梦寐在兹山。朱阙青霞断，瑶堂紫月闲。何时枉飞鹤，笙吹接人间。
下江南向夔州:天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
还至端州驿前与高六别处:旧馆分江日，凄然望落晖。相逢传旅食，临别换征衣。昔记山川是，今伤人代非。往来皆此路，生死不同归。
四月一日过江赴荆州:春色沅湘尽，三年客始回。夏云随北帆，同日过江来。水漫荆门出，山平郢路开。比肩羊叔子，千载岂无才。
湘州北亭:人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
荆州亭入朝:巫山云雨峡，湘水洞庭波。九辨人犹摈，三秋雁始过。旃裘吴地尽，髫荐楚言多。不果朝宗愿，其如江汉何。
岳州守岁:除夜清樽满，寒庭燎火多。舞衣连臂拂，醉坐合声歌。至乐都忘我，冥心自委和。今年只如此，来岁知如何。
咏尘:仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
阙题:婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采蘋归。
深渡驿:旅泊青山夜，荒庭白露秋。洞房悬月影，高枕听江流。猿响寒岩树，萤飞古驿楼。他乡对摇落，并觉起离忧。
惠文太子挽歌二首:碣馆英灵在，瑶山美谥尊。剪桐悲曩戏，攻玉怆新恩。宫仗传驰道，朝衣送国门。千秋谷门外，明月照西园。梁国深文雅，淮王爱道仙。帝欢同宴日，神夺上宾年。旒旐飞行树，帷宫宿野烟。指言君爱弟，挥泪满山川。
节义太子杨妃挽歌二首:西华三公族，东闱五可才。玉环初受庆，金玦反逢灾。桂殿花空落，桐园月自开。朝云将暮雨，长绕望思台。昔日三朝路，逶迤四望车。绣腰长命绮，隐髻连枝花。今春戾园树，索然无岁华。共伤千载后，惟号一王家。
韦谯公挽歌二首:五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。国骋双骐骥，庭仪两凤凰。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
右丞相苏公挽歌二首:王宰丹青化，春卿礼乐才。缁衣传旧职，华衮赠新哀。路泣群官送，山嘶驷马回。佳辰无白日，宾阁有青苔。门歌出野田，冠带寝穷泉。万事皆身外，平生尚目前。西垣紫泥綍，东岳白云篇。自惜同声处，从今遂绝弦。
崔尚书挽词:相宅隆坤宝，承家占海封。庭中男执雁，门外女乘龙。鸣玉游三省，摐金侍九重。一朝宾客散，留剑在青松。
右侍郎集贤院学士徐公挽词二首:才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。徒悬一宝剑，何处访徐公。叹息书林友，才华天下选。并赋三阳宫，集诗集贤殿。具物衣如在，咄嗟长不见。既哀薤露词，岂忘平生眷。
崔司业挽歌二首:海岱英灵气，胶庠礼乐资。风流满天下，人物擅京师。疾起扬雄赋，魂游谢客诗。从今好文主，遗恨不同时。象设存华馆，威仪下墓田。凤池伤旧草，麟史泣遗编。帷盖墟烟没，干旌陇日悬。古来埋玉树，流恨满山川。
李工部挽歌三首:锦帐为郎日，金门待诏时。杨宫先上赋，柏殿几连诗。瞬息琴歌断，凄凉箫挽悲。那堪霸陵岸，回首望京师。宅兆西陵上，平生雅志从。城临丹阙近，山望白云重。会葬知元伯，看碑识蔡邕。无由接神理，挥涕向青松。常时好宾客，永日对弦歌。是日归泉下，伤心无奈何。墓庭人已散，祭处鸟来处。碑石生苔藓，荣名岂复多。
赠工部尚书冯公挽歌三首:忠鲠难为事，平生尽畏途。如弦心自直，秀木势恒孤。诏葬南陵道，神游北斗枢。贵门传万石，馀庆在双珠。爵位题龙旐，威仪出凤城。路傍人泣送，门外马嘶迎。万事非吾有，千悲是世情。昔焉称夏日，今也谥冬卿。窅然长夜台，举世可哀哉。泉户一朝闭，松风四面来。石碑填駮藓，珠服聚尘埃。谁言辽东鹤，千年往复回。
徐高御挽歌:蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
奉和圣制春日幸望春宫应制:别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
侍宴隆庆池应制:灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
奉和圣制春日出苑应制（一作瞩目应令，一作明皇诗）:禁林艳裔发青阳，春望逍遥出画堂。雨洗亭皋千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更睹日重光。
扈从温泉宫献诗:温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
三月三日诏宴定昆池宫庄赋得筵字:凤凰楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
先天应令:三阳丽景早芳辰，四序嘉园物候新。梅花百般障行路，垂柳千条暗回津。鸟惊直为飞风叶，鱼跃都由怯岸人。唯愿圣主南山寿，何愁不赏万年春。
舞马千秋万岁乐府词三首:金天诞圣千秋节，玉醴还分万寿觞。试听紫骝歌乐府，何如騄骥舞华冈。连鶱势出鱼龙变，躞蹀骄生鸟兽行。岁岁相传指树日，翩翩来伴庆云翔。圣皇至德与天齐，天马来仪自海西。腕足徐行拜两膝，繁骄不进踏千蹄。髤髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且裴徊。莫言阙下桃花舞，别有河中兰叶开。
同赵侍御巴陵早春作:江上春来早可观，巧将春物妒馀寒。水苔共绕留鸟石，花鸟争开斗鸭栏。佩胜芳辰日渐暖，然灯美夜月初圆。意随北雁云飞去，直待南州蕙草残。
灉湖山寺:空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
幽州新岁作:去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
扈从幸韦嗣立山庄应制:寒灰飞玉琯，汤井驻金舆。既得方明相，还寻大隗居。悬泉珠贯下，列帐锦屏舒。骑远林逾密，笳繁谷自虚。门旗堑复磴，殿幕裹通渠。舞凤迎公主，雕龙赋婕妤。地幽天赏洽，酒乐御筵初。菲才叨侍从，连藻愧应徐。
奉和圣制喜雪应制:圣德与天同，封峦欲报功。诏书期日下，灵感应时通。触石云呈瑞，含花雪告丰。积如沙照月，散似面从风。舞集仙台上，歌流帝乐中。遥知百神喜，洒路待行宫。
奉和圣制寒食作应制:寒食春过半，花秾鸟复娇。从来禁火日，会接清明朝。斗敌鸡殊胜，争球马绝调。晴空数云点，香树百风摇。改木迎新燧，封田表旧烧。皇情爱嘉节，传曲与箫韶。
奉和圣制赐崔日知往潞州应制:圣情留曩镇，佳气翊兴王。增戟雄都府，高车转太常。川横八练阔，山带五龙长。连帅初恩命，天人旧纪纲。饯涂飞御藻，阖境自生光。明主征循吏，何年下凤凰。
春晚侍宴丽正殿探得开字:圣政惟稽古，宾门引上才。坊因购书立，殿为集贤开。髦彦星辰下，仙章日月回。字如龙负出，韵是凤衔来。庭柳馀春驻，宫莺早夏催。喜承芸阁宴，幸奉柏梁杯。
奉和圣制花萼楼下宴应制:万心翘乐宴，三舍缓昌时。山接夏云险，台留春日迟。节移芳未歇，兴隔赏仍追。醉后传嘉惠，楼前舞圣慈。皇恩与时合，天意若人期。故发前旬雨，新垂湛露诗。
奉和圣制度蒲关应制:蒲坂横临晋，华芝晓望秦。关城雄地险，桥路扼天津。楼映行宫日，堤含宫树春。黄云随宝鼎，紫气逐真人。东咏唐虞迹，西观周汉尘。山河非国宝，明主爱忠臣。
奉和圣制途经华岳应制:西岳镇皇京，中峰入太清。玉銮重岭应，缇骑薄云迎。霁日悬高掌，寒空类削成。轩游会神处，汉幸望仙情。旧庙青林古，新碑绿字生。群臣原封岱，还驾勒鸿名。
奉和圣制过王濬墓应制:牛斗三分国，龙骧一统年。智高宁受制，风急肯回船。有策擒吴嚭，无言让范宣。援孤因势屈，功重为谗偏。旧迹灰尘散，枯坟故老传。百代逢明主，何辞死道边。
奉和圣制经河上公庙应制:河上无名老，知非汉代人。先探道德要，留待圣明辰。玄妙为天下，清虚用谷神。化将和气一，风与太初邻。灵庙观遗像，仙歌入至真。皇心齐万物，何处不同尘。
奉和圣制幸凤汤泉应制:周狩闻岐礼，秦都辨雍名。献禽天子孝，存老圣皇情。温润宜冬幸，游畋乐岁成。汤云出水殿，暖气入山营。坎意无私洁，乾心称物平。帝歌流乐府，溪谷也增荣。
恩赐乐游园宴:汉苑佳游地，轩庭近侍臣。共持荣幸日，来赏艳阳春。馔玉颁王篚，摐金下帝钧。池台草色遍，宫观柳条新。花绶光连榻，朱颜畅饮醇。圣朝多乐事，天意每随人。
三月二十日诏宴乐游园赋得风字:乐游形胜地，表里望郊宫。北阙连天顶，南山对掌中。皇恩贷芳月，旬宴美成功。鱼戏芙蓉水，莺啼杨柳风。春光看欲暮，天泽恋无穷。长袖招斜日，留光待曲终。
赴集贤院学士上赐宴应制得辉字:侍帝金华讲，千龄道固稀。位将贤士设，书共学徒归。首命深燕隗，通经浅汉韦。列筵荣赐食，送客愧儒衣。贺燕窥檐下，迁莺入殿飞。欲知朝野庆，文教日光辉。
端午三殿侍宴应制探得鱼字:小暑夏弦应，徽音商管初。愿赍长命缕，来续大恩馀。三殿褰珠箔，群官上玉除。助阳尝麦彘，顺节进龟鱼。甘露垂天酒，芝花捧御书。合丹同蝘蜓，灰骨共蟾蜍。今日伤蛇意，衔珠遂阙如。
奉和圣制春中兴庆宫酺宴应制:千龄逢启圣，万域共来威。庆接郊禋后，酺承农事稀。御楼横广路，天乐下重闱。鸾凤调歌曲，虹霓动舞衣。合声云上聚，连步月中归。物睹恩无外，神和道入微。镐京陪乐饮，柏殿奉文飞。徒竭秋云影，何资春日晖。
奉和圣制千秋节宴应制:五德生王者，千龄启圣人。赤光来照夜，黄云上覆晨。海县衔恩久，朝章献舞新。高居帝座出，夹道众官陈。槊杖洗清景，磬管凝秋旻。珠囊含瑞露，金镜抱仙轮。何岁无乡饮，何田不报神。薰歌与名节，传代幸群臣。
奉和圣制太行山中言志应制:六龙鸣玉銮，九折步云端。河络南浮近，山经北上难。羽仪映松雪，戈甲带春寒。百谷晨笳动，千岩晓仗攒。皇心感韶节，敷藻念人安。既立省方馆，复建礼神坛。扈跸参天老，承荣忝夏官。长勤百年意，思见一胜残。
奉和御制与宋璟源乾曜同日上官命宴东堂赐诗应制:大块熔群品，经生偶圣诗。猥承三事命，虚忝百僚师。右揆谋华硕，前星傅重资。连骞求旧礼，滥典乐贤诗。赐釜同荣拜，摐金宴宰司。菊花吹御酒，兰叶捧天词。宝历休明盛，颓年晷漏衰。少留青史笔，未敢赤松期。
奉和圣制暇日与兄弟同游兴庆宫作应制:汉武横汾日，周王宴镐年。何如造区夏，复此睦亲贤。巢凤新成阁，飞龙旧跃泉。棣华歌尚在，桐叶戏仍传。禁籞氛埃隔，平台景物连。圣慈良有裕，王道固无偏。问俗兆人阜，观风五教宣。献图开益地，张乐奏钧天。侍酒衢樽满，询刍谏鼓悬。永言形友爱，万国共周旋。
奉和圣制送王晙巡边应制:六月歌周雅，三边遣夏卿。欲施攻战法，先作简稽行。礼乐知谋帅，春秋识用兵。一劳堪定国，万里即长城。策有和戎利，威传破虏名。军前雨洒道，楼上月临营。别藻瑶华降，同衣锦襮荣。关山由义近，戎马为恩轻。丝竹路傍散，风云马上生。朝廷谓吉甫，邦国望君平。
将赴朔方军应制:礼乐逢明主，韬钤用老臣。恭凭神武策，远御鬼方人。供帐荣恩饯，山川喜诏巡。天文日月丽，朝赋管弦新。幼志传三略，衰材谢六钧。胆由忠作伴，心固道为邻。汉保河南地，胡清塞北尘。连年大军后，不日小康辰。剑舞轻离别，歌酣忘苦辛。从来思博望，许国不谋身。
奉和圣制爰因巡省途次旧居应制:葱郁兴王郡，殷忧启圣图。周成会西土，汉武幸南都。岁卜銮舆迈，农祠雁政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭馀鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。
宿直温泉宫羽林献诗:冬狩美秦正，新丰乐汉行。星陈玄武阁，月对羽林营。寒木罗霜仗，空山响夜更。恩深灵液暖，节劲古松贞。文武皆王事，轮心不为名。
玄武门侍射:射观通玄阙，兵栏辟御筵。雕弧月半上，画的晕重圆。羿后神幽赞，灵王法暗传。贯心精四返，饮羽妙三联。雪鹤来衔箭，星麟下集弦。一逢军宴洽，万庆武功宣。
扈从南出雀鼠谷:豫动三灵赞，时巡四海威。陕关凌曙出，平路半春归。霍镇迎云罕，汾河送羽旂。山南柳半密，谷北草全稀。迟日宜华盖，和风入袷衣。上林千里近，应见百花飞。
洛桥北亭诏饯诸刺史:离亭拂御沟，别曲舞船楼。诏饯朝廷牧，符分海县忧。股肱还入郡，父母更临州。扇逐仁风转，车随霖雨流。恩光水上溢，荣色柳间浮。预待群方最，三公不远求。
东都酺宴:尧舜传天下，同心致太平。吾君内举圣，远合至公情。锡命承丕业，崇亲享大名。二天资广运，两曜益齐明。道畅昆虫乐，恩深朽蠹荣。皇舆久西幸，留镇在东京。合宴千官入，分曹百戏呈。乐来嫌景遽，酒著讶寒轻。喜气连云阁，欢呼动洛城。人间知几代，今日见河清。
奉酬韦祭酒嗣立偶游龙门北溪忽怀骊山别业呈诸留守之作:石涧泉虚落，松崖路曲回。闻君北溪下，想像南山隈。近念鼎湖别，遥思云嶂陪。不同奇觏往，空睹斯文来。岁后寒初变，春前芳未开。黄蕤袅岸柳，紫萼折村梅。尽室兹游玩，盈门几乐哉。嗟留洛阳陌，梦诣建章台。野失巢由性，朝非元凯才。布怀钦远迹，幽意日尘埃。
奉酬韦祭酒自汤还都经龙门北溪庄见贻之作:闻君汤井至，潇洒憩郊林。拂曙携清赏，披云觏绿岑。欢言游览意，款曲望归心。是日期佳客，同山忽异寻。桃花迂路转，杨柳间门深。泛舟伊水涨，系马香树阴。繁弦弄水族，娇吹狎沙禽。春满汀色媚，景斜岚气侵。怀仁殊未远，重德匪专临。来藻敷幽思，连词报所钦。
酬崔光禄冬日述怀赠答:徐陈尝并作，枚马亦同时。各负当朝誉，俱承明主私。夫君迈前侣，观国骋奇姿。山似鸣威凤，泉如出宝龟。才雄子云笔，学广仲舒帷。紫绶拂三寺，朱门临九逵。昔我含香日，联尔缙云司。朝携兰省步，夕退竹林期。中路一分手，数载来何迟。求友还相得，群英复在兹。留台少人务，方驾递寻追。涉玩怀同赏，沾芳忆共持。迎宾南涧饮，载妓东城嬉。春郊绿亩秀，秋涧白云滋。名画披人物，良书讨滞疑。兴来光不惜，欢往迹如遗。岁晏罢行乐，层城间所思。夜魂灯处厌，朝发镜前衰。忽枉崔駰什，兼流韦孟词。曲高弥寡和，主善代为师。齐戒观华玉，留连叹色丝。终惭起予者，何足与言诗。
同刘给事城南宴集:水竹幽闲地，簪缨近侍臣。雍容乘暇日，潇洒出嚣尘。树对思朋鸟，池深入养鳞。管弦高逐吹，歌舞妙含春。老子叨专席，欢邀隔缙绅。此中情不浅，遥寄赏心人。
温泉冯刘二监客舍观妓:温谷寒林薄，群游乐事多。佳人蹀骏马，乘月夜相过。秀色然红黛，娇香发绮罗。镜前鸾对舞，琴里凤传歌。妒宠倾新意，衔恩奈老何。为君留上客，欢笑敛双蛾。
寄许八:万类春皆乐，徂颜独不怡。年来人更老，花发意先衰。乳鹊穿坛画，巢蜂触网丝。平生美容色，宿昔影中疑。远道何由梦，同心在者谁。西风欲谁语，悯默遂无词。
送苏合宫颋:都邑群方首，商泉旧俗讹。变风须恺悌，成化伫弦歌。畴昔珪璋友，雍容文雅多。振缨游省闼，锵玉宰京河。别曲鸾初下，行轩雉尚过。百壶非饯意，流咏在人和。
送乔安邑备:书阁移年岁，文明难复辞。欢言冬雪满，恨别夏云滋。外尹方为政，高明自不欺。老人骖驭往，童子狎雏嬉。日茂西河俗，寂寥东观期。遥怀秀才令，京洛见新诗。
送赵二尚书彦昭北伐:虏地河冰合，边城备此时。兵连紫塞路，将举白云司。提剑荣中贵，衔珠盛出师。日华光组练，风色焰旌旗。投笔尊前起，横戈马上辞。梅花吹别引，杨柳赋归诗。
石门别杨六钦望:燕人同窜越，万里自相哀。影响无期会，江山此地来。暮年伤泛梗，累日慰寒灰。潮水东南落，浮云西北回。俱看石门远，倚棹两悲哉。
南中送北使二首:传闻合蒲叶，曾向洛阳飞。何日南风至，还随北使归。红颜渡岭歇，白首对秋衰。高歌何由见，层堂不可违。谁怜炎海曲，泪尽血沾衣。待罪居重译，穷愁暮雨秋。山临鬼门路，城绕瘴江流。人事今如此，生涯尚可求。逢君入乡县，传我念京周。别恨归途远，离言暮景遒。夷歌翻下泪，芦酒未消愁。闻有胡兵急，深怀汉国羞。和亲先是诈，款塞果为雠。释系应分爵，蠲徒几复侯。廉颇诚未老，孙叔且无谋。若道冯唐事，皇恩尚可收。
送赵顺直郎中赴安西副大都督:绝镇功难立，悬军命匪轻。复承迁相后，弥重任贤情。将起神仙地，才称礼乐英。长心堪系虏，短语足论兵。日授休门法，星教置阵名。龙泉恩已著，燕颔相终成。月窟穷天远，河源入塞清。老夫操别翰，承旨颂升平。
送宋休远之蜀任:求友殊损益，行道异穷申。缀我平生气，吐赠薄游人。结恩事明主，忍爱远辞亲。色丽成都俗，膏腴蜀水滨。如何从宦子，坚白共缁磷。日月千龄旦，河山万族春。怀铅书瑞府，横草事边尘。不及安人吏，能令王化淳。
岳州别梁六入朝:远莅长沙渚，欣逢贾谊才。江山疲应接，风日复晴开。江树云间断，湘山水上来。近洲朝鹭集，古戍夜猿哀。岸杼含苍捄，河蒲秀紫台。月馀偏地赏，心尽故人杯。自我违京洛，嗟君此溯洄。容华因别老，交旧与年颓。梦见长安陌，朝宗实盛哉。
相州冬日早衙:城外宵钟敛，闺中曙火残。朝光曜庭雪，宿冻聚池寒。正色临厅事，疑词定笔端。除苛囹圄息，伐枳吏人宽。河内功犹浅，淮阳疾未安。镜中星发变，顿使世情阑。
岳州西城:水国何辽旷，风波遂极天。西江三纪合，南浦二湖连。危堞临清境，烦忧暂豁然。九围观掌内，万象阅眸前。日去长沙渚，山横云梦田。汀葭变秋色，津树入寒烟。潜穴探灵诡，浮生揖圣仙。至今人不见，迹灭事空传。
岳州观竞渡:画作飞凫艇，双双竞拂流。低装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖溠，标争西驿楼。并驱常诧速，非畏日光遒。
对酒行巴陵作:留侯封万户，园令寿千金。本为成王业，初由赋上林。繁荣安足恃，霜露递相寻。鸟哭楚山外，猿啼湘水阴。梦中城阙近，天畔海云深。空对忘忧酌，离忧不去心。
岳州宴姚绍之:杞梓滞江滨，光华向日新。难兄金作友，媚子玉为人。山水含秋兴，池亭借善邻。檐松风送静，院竹鸟来驯。翠斝吹黄菊，雕盘鲙紫鳞。缓歌将醉舞，为拂绣衣尘。
岳州九日宴道观西阁:摇落长年叹，蹉跎远宦心。北风嘶代马，南浦宿阳禽。佳此黄花酌，酣馀白首吟。凉云霾楚望，濛雨蔽荆岑。登眺思清景，谁将眷浊阴。钓歌出江雾，樵唱入山林。鱼以嘉名采，木为美材侵。大道由中悟，逍遥匪外寻。参佐多君子，词华妙赏音。留题洞庭观，望古意何深。
岳州作:水国生秋草，离居再及瓜。山川临洞穴，风日望长沙。物土南州异，关河北信赊。日昏闻怪鸟，地热见修蛇。远人梦归路，瘦马嘶去家。正有江潭月，徘徊恋九华。
游洞庭湖:平湖晓望分，仙峤气氛氲。鼓枻乘清渚，寻峰弄白云。江寒天一色，日静水重纹。树坐参猿啸，沙行入鹭群。缘源斑筱密，罥径绿萝纷。洞穴传虚应，枫林觉自熏。双童有灵药，愿取献明君。
巴丘春作:日出洞庭水，春山挂断霞。江涔相映发，卉木共纷华。湘戍南浮阔，荆关北望赊。湖阴窥魍魉，丘势辨巴蛇。岛户巢为馆，渔人艇作家。自怜心问景，三岁客长沙。
岳州夜坐:炎洲苦三伏，永日卧孤城。赖此闲庭夜，萧条夜月明。独歌还太息，幽感见馀声。江近鹤时叫，山深猿屡鸣。息心观有欲，弃知返无名。五十知天命，吾其达此生。
别灉湖:念别灉湖去，浮舟更一临。千峰出浪险，万木抱烟深。南郡延恩渥，东山恋宿心。露花香欲醉，时鸟啭馀音。涉趣皆留赏，无奇不遍寻。莫言山水间，幽意在鸣琴。
伯奴边见归田赋因投赵侍御:尔家叹穷鸟，吾族赋归田。莫道荣枯异，同嗟世网牵。黄陵浮汨渚，青草会湘川。去国逾三岁，兹山老二年。寒鸮鸣舍下，昏虎卧篱前。客泪堪斑竹，离亭欲赠荃。放言久无次，触兴感成篇。
清远江峡山寺:流落经荒处，逍遥此梵宫。云峰吐月白，石壁淡烟红。宝塔灵仙涌，悬龛造化功。天香涵竹气，虚呗引松风。檐牖飞花入，廊房激水通。猿鸣知谷静，鱼戏辨江空。静默将何贵，惟应心境同。
春雨早雷:东北春风至，飘飘带雨来。拂黄先变柳，点素早惊梅。树蔼悬书阁，烟含作赋台。河鱼未上冻，江蛰已闻雷。美人宵梦著，金屏曙不开。无缘一启齿，空酌万年杯。
闻雨:穷冬万花匝，永夜百忧攒。危戍临江火，空斋入雨寒。断猿知屡别，嘶雁觉虚弹。心对炉灰死，颜随庭树残。旧恩怀未报，倾胆镜中看。
赦归在道中作:陈焦心息尽，死意不期生。何幸光华旦，流人归上京。愁将网共解，服与代俱明。复是三阶正，还逢四海平。谁能定礼乐，为国著功成。
喜度岭:东汉兴唐历，南河复禹谋。宁知瘴疠地，生入帝皇州。雷雨苏虫蛰，春阳放学鸠。洄沿炎海畔，登降闽山陬。岭路分中夏，川源得上流。见花便独笑，看草即忘忧。自始居重译，天星已再周。乡关绝归望，亲戚不相求。弃杖枯还植，穷鳞涸更浮。道消黄鹤去，运启白驹留。江妾晨炊黍，津童夜棹舟。盛明良可遇，莫后洛城游。
奉和圣制潼关口号应制:天德平无外，关门东复西。不将千里隔，何用一丸泥。
奉萧令嵩酒并诗（已下三首，俱赐宴东堂作）:乐奏天恩满，杯来秋兴高。更蒙萧相国，对席饮醇醪。
奉宇文黄门融酒:圣德垂甘露，天章下大风。又乘黄阁赏，愿作黑头公。
奉裴中书光庭酒:西掖恩华降，南宫命席阑。讵知鸡树后，更接凤池欢。
清夜酌:秋阴士多感，雨息夜无尘。清樽宜明月，复有平生人。
醉中作:醉后乐无极，弥胜未醉时。动容皆是舞，出语总成诗。
送梁知微渡海东:今日此相送，明年此相待。天上客星回，知君渡东海。
寄刘道士舄:真人降紫气，邀我丹田宫。远寄双飞舄，飞飞不碍空。
书香能和尚塔:大师捐世去，空馀法力在。远寄无碍香，心随到南海。
被使在蜀:即今三伏尽，尚自在临邛。归途千里外，秋月定相逢。
正朝摘梅:蜀地寒犹暖，正朝发早梅。偏惊万里客，已复一年来。
蜀道后期:客心争日月，来往预期程。秋风不相待，先至洛阳城。
广州江中作:去国年方晏，愁心转不堪。离人与江水，终日向西南。
江中诵经:实相归悬解，虚心暗在通。澄江明月内，应是色成空。
江中遇黄领子刘隆:危石江中起，孤云岭上还。相逢皆得意，何处是乡关。
钦州守岁:故岁今宵尽，新年明旦来。愁心随斗柄，东北望春回。
岳州守岁二首:夜风吹醉舞，庭户对酣歌。愁逐前年少，欢迎今岁多。桃枝堪辟恶，爆竹好惊眠。歌舞留今夕，犹言惜旧年。
元朝（一作幽州元日）:今岁元日乐，不谢往年春。知向来心道，谁为昨夜人。
耗磨日饮二首:耗磨传兹日，纵横道未宜。但令不忌醉，翻是乐无为。上月今朝减，流传耗磨辰。还将不事事，同醉俗中人。
又（一本此首同前第一首为二首）:春来半月度，俗忌一时闲。不酌他乡酒，惟堪对楚山。
九日进茱萸山诗五首:家居洛阳下，举目见嵩山。刻作茱萸节，情生造化间。黄花宜泛酒，青岳好登高。稽首明廷内，心为天下劳。菊酒携山客，萸囊系牧童。路疑随大隗，心似问鸿蒙。九日重阳数，三秋万实成。时来谒轩后，罢去坐蓬瀛。晚节欢重九，高山上五千。醉中知遇圣，梦里见寻仙。
岳州看黄叶:白首看黄叶，徂颜复几何。空惭棠树下，不见政成歌。
岭南送使二首:狱中生白发，岭外罢红颜。古来相送处，凡得几人还。万里投荒裔，来时不见亲。一朝成白首，看取报家人。
伤妓人董氏四首:董氏娇娆性，多为窈窕名。人随秋月落，韵入捣衣声。粉蕊粘妆簏，金花竭翠条。夜台无戏伴，魂影向谁娇。旧亭红粉阁，宿处白云关。春日双飞去，秋风独不还。舞席沾残粉，歌梁委旧尘。独伤窗里月，不见帐中人。
三月闺怨:三月时将尽，空房妾独居。蛾眉愁自结，鬓发没情梳。
破陈乐词二首:汉兵出顿金微，照日光明铁衣。百里火幡焰焰，千行云骑霏霏。蹙踏辽河自竭，鼓噪燕山可飞。正属四方朝贺，端知万舞皇威。少年胆气凌云，共许骁雄出群。匹马城西挑战，单刀蓟北从军。一鼓鲜卑送款，五饵单于解纷。誓欲成名报国，羞将开阁论勋。
舞马词六首:万玉朝宗凤扆，千金率领龙媒。眄鼓凝骄躞蹀，听歌弄影徘徊。（圣代升平乐）天鹿遥征卫叔，日龙上借羲和。将共两骖争舞，来随八骏齐歌。（圣代升平乐）彩旄八佾成行，时龙五色因方。屈膝衔杯赴节，倾心献寿无疆。（四海和平乐）帝皂龙驹沛艾，星兰骥子权奇。腾倚骧洋应节，繁骄接迹不移。（四海和平乐）二圣先天合德，群灵率土可封。击石骖驔紫燕，摐金顾步苍龙。（四海和平乐）圣君出震应箓，神马浮河献图。足踏天庭鼓舞，心将帝乐踌蹰。（四海和平乐）
奉和三日祓禊渭滨应制:青郊上巳艳阳年，紫禁皇游祓渭川。幸得欢娱承湛露，心同草树乐春天。
桃花园马上应制:林间艳色骄天马，苑里秾华伴丽人。愿逐南风飞帝席，年年含笑舞青春。
奉和圣制幸韦嗣立山庄应制:西京上相出扶阳，东郊别业好池塘。自非仁智符天赏，安能日月共回光。
奉和圣制同玉真公主游大哥山池题石壁:池如明镜月华开，山学香炉云气来。神藻飞为鶺鴒赋，仙声飏出凤凰台。
十五日夜御前口号踏歌词二首:花萼楼前雨露新，长安城里太平人。龙衔火树千重焰，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
苏摩遮五首（亿岁乐）:摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。绣装帕额宝花冠，夷歌骑舞借人看。自能激水成阴气，不虑今年寒不寒。腊月凝阴积帝台，豪歌急鼓送寒来。油囊取得天河水，将添上寿万年杯。寒气宜人最可怜，故将寒水散庭前。惟愿圣君无限寿，长取新年续旧年。昭成皇后帝家亲，荣乐诸人不比伦。往日霜前花委地，今年雪后树逢春。
三月三日定昆池奉和萧令得潭字韵:暮春三月日重三，春水桃花满禊潭。广乐逶迤天上下，仙舟摇衍镜中酣。
和尹从事懋泛洞庭:平湖一望上连天，林景千寻下洞泉。忽惊水上光华满，疑是乘舟到日边。
送梁六自洞庭山作:巴陵一望洞庭秋，日见孤峰水上浮。闻道神仙不可接，心随湖水共悠悠。
同赵侍御望归舟:山庭迥迥面长川，江树重重极远烟。形影相追高翥鸟，心肠并断北风船。
襄阳路逢寒食:去年寒食洞庭波，今年寒食襄阳路。不辞著处寻山水，只畏还家落春暮。
和尹懋登南楼:客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归雁，驰怀洛阳道。
江上逢春:离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
九日巴丘登高:客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
和尹懋秋夜游灉湖二首:远水沉西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。湾潭幽意深，杳霭涌寒岑。石痕秋水落，岚气夕阳沉。澄彻天为底，渊玄月作心。青溪非大隐，归弄白云浔。
岳阳晚景（一作父说诗）:晚景寒鸦集，秋风旅雁归。水光浮日出，霞彩映江飞。洲白芦花吐，园红柿叶稀。长沙卑湿地，九月未成衣。
流合浦岭外作:瘴江西去火为山，炎徼南穷鬼作关。从此更投人境外，生涯应在有无间。
奉和岳州山城（一作张均诗）:郡馆临清赏，开扃坐白云。讼虚棠户曙，观静竹檐曛。悬榻迎宾下，趋庭学礼闻。风传琴上意，遥向日华纷。
偶游龙门北溪忽怀骊山别业因以言志示弟淑奉呈诸大僚:幽谷杜陵边，风烟别几年。偶来伊水曲，溪嶂觉依然。傍浦怜芳树，寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。
奉和九日幸临渭亭登高应制得深字:层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
奉和张岳州王潭州别诗二首:茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有馀哀。昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
奉和初春幸太平公主南庄应制:主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
自汤还都经龙门北溪赠张左丞崔礼部崔光禄:栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。
酬崔光禄冬日述怀赠答:亭伯负高名，羽仪称上京。魏珠能烛乘，秦璧许连城。六月飞将远，三冬学已精。洛阳推贾谊，江夏贵黄琼。推演中都术，旋参河尹声。累迁登御府，移拜践名卿。庭聚歌钟丽，门罗棨戟荣。鹦杯飞广席，兽火列前楹。散诞林园意，殷勤敬爱情。无容抱衰疾，良宴每招迎。契得心逾重，言忘道益真。相勖忠义节，共谈词赋英。雕虫曾靡弃，白凤已先鸣。光接神愈骇，音来味不成。短歌甘自思，鸿藻弥难清。东里方希润，西河敢窃明。厚诬空见迫，丧德岂无诚。端守宫闱地，寒烟朝暮平。顾才无术浅，怀器识忧盈。月下对云阙，风前闻夜更。昌年虽共偶，欢会此难并。为怜漳浦曲，沉痼有刘桢。
上巳日祓禊渭滨应制:乘春祓禊逐风光，扈跸陪銮渭渚傍。还笑当时水滨老，衰年八十待文王。
奉酬韦祭酒偶游龙门北溪忽怀骊山别业因以言志…之作:有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟北阙悬。顾惭经拾紫，多谢赋思玄。未躧中林步，空承丽藻传。阳春和已寡，扣寂竟徒然。
奉酬韦祭酒偶游龙门北溪忽怀骊山别业因以言志…之作:夙龄秉微尚，中年忽有邻。以兹山水癖，遂得狎通人。迨我咸京道，闻君别业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵念昔游者，只命独留秦。萧条颖阳恋，冲漠汉阴真。无由陪胜躅，空此玩书筠。
冬日述怀奉呈韦祭酒张左丞兰台名贤:弱龄好经籍，披卷即怡然。覃精四十载，驰骋数千言。孔壁采遗篆，周韦考绝编。袁公论剑术，孙子叙兵篇。鲁史君臣道，姬书日月悬。从师改炎燠，负笈遍山川。上异西河夏，中非北海玄。光荣拾青紫，名价接通贤。既重万钟乐，宁思二顷田。长戟同分虎，高冠亚附蝉。晚怀重虚旷，养志息雕镌。登高惭思拙，匠物谢情妍。不慕张平子，宁希王仲宣。谁谓登龙日，翻成刻鹄年。循循劳善诱，轧轧思微牵。琢磨才既竭，钻仰德弥坚。朽木诚为谕，扪心徒自怜。终期吞鸟梦，振翼上云烟。赋成先掷地，词高直掞天。更执抠衣礼，仍开函丈筵。雾披槐市蔼，水静璧池圆。愿逐从风叶，飞舞翰林前。
奉酬韦嗣立祭酒偶游龙门北溪忽怀骊山别业…大僚之作:关塞临伊水，骊山枕灞川。俱临隐路侧，同在帝城边。谢公兼出处，携妓玩林泉。鸣驺喷梅雪，飞盖曳松烟。闻琴幽谷里，看弈古岩前。落日低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登崭绝，夜梦弄潺湲。宿怀南涧意，况睹北溪篇。
同光禄弟冬日述怀:吾族白眉良，才华动洛阳。观光初入仕，应宿始为郎。飞萤玩书籍，白凤吐文章。海卿逾往雅，河尹冠前张。择才绥鄢郢，殊化被江湘。高楼临广陌，甲第敞通庄。列馆邙山下，疏亭洛水傍。昌年赏丰陌，暇日悦林塘。衣冠皆秀彦，罗绮尽名倡。隔岸闻歌度，临池见舞行。门庭寒变色，棨戟日生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草遍簪绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩华惭服冕，友爱勖垂堂。无由报天德，相顾咏时康。
奉和圣制送张尚书巡边:南庭胡运尽，北斗将星飞。旗鼓临沙漠，旌旄出洛畿。关山绕玉塞，烽火映金微。屡献帷谋策，频承庙胜威。躞蹀临河骑，逶迤度陇旂。地脉平千古，天声振九围。车马生边气，戈鋋驻落晖。夏近蓬犹转，秋深草木腓。饯送纡天什，恩荣赐御衣。伫勒燕然颂，鸣驺计日归。
春夜寓直凤阁怀群公（一本题上有和中书侍郎杨再思）:拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。
奉和春日途中喜雨应诏:皇舆向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
从猎渭川献诗:尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
玄元观寻李先生不遇:羽客今何在，空寻伊洛间。忽闻归苦县，复想入函关。未作千年别，犹应七日还。神仙不可见，寂寞返蓬山。
招谕有怀赠同行人（一作李义府诗）:远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临泛多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白浪行欲静，骢马何尝驱。愿接轺旆尘，联翩东北鹜。
春日侍宴芙蓉园应制:水殿临丹籞，山楼绕翠微。昔游人托乘，今幸帝垂衣。涧筿缘峰合，岩花逗浦飞。朝来江曲地，无处不光辉。
奉和登骊山高顶寓目应制:崖巘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
奉和七夕两仪殿会宴应制:桂宫明月夜，兰殿起秋风。云汉弥年阻，星筵此夕同。倏来疑有处，旋去已成空。睿作钧天响，魂飞在梦中。
奉和春日游苑喜雨应诏:仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
奉和人日清晖阁宴群臣遇雪应制:上日登楼赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。
陪幸临渭亭遇雪应制:青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
奉和九日侍宴应制得浓字:望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
送沙门弘景道俊玄奘还荆州应制:初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。
奉和九月九日登慈恩寺浮图应制:涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此倾巍巍。
闰九月九日幸总持寺登浮图应制:清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，寄祗庆重秋。
侍宴长宁公主东庄应制:紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
幸白鹿观应制:制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
次苏州:洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
寄胡皓时在南中:徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
饯许州宋司马赴任:展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
饯唐州高使君赴任:淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
哭仆射鄂公杨再思:端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
故赵王属赠黄门侍郎上官公挽词:暮归泉壤隔，朝发城池恋。汉畤结愁阴，秦陵下悲霰。駸駸百驷驰，悯悯群龙饯。石马徒自施，玉人终不见。
淮阳公主挽歌:玉颜生汉渚，汤沐荣天女。金缕化邙尘，哀荣感路人。凤凰曾作伴，蝼蚁忽为亲。畴日成蹊处，秾华不复春。
故西台侍郎上官公挽歌:宇内文儒重，朝端礼命优。立言多启沃，论道盛谋猷。顾日琴安在，术星剑不留。徒怀东武襚，更掩北原丘。
高安公主挽歌二首:汤沐三千赋，楼台十二重。银炉称贵幸，玉辇盛过逢。嫔则留中馈，娥辉没下舂。平阳百岁后，歌舞为谁容。宾卫俨相依，横门启曙扉。灵阴蟾兔缺，仙影凤凰飞。一水秋难渡，三泉夜不归。况临青女节，瑶草更前哀。
奉和初春幸太平公主南庄应制:平阳馆外有仙家，沁水园中好物华。地出东郊回日御，城临南斗度云车。风泉韵绕幽林竹，雨霰光摇杂树花。已庆时来千亿寿，还言日暮九重赊。
兴庆池侍宴应制:神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
侍宴安乐公主山庄应制:金舆玉辇背三条，水阁山楼望九霄。野外初迷七圣道，河边忽睹二灵桥。悬冰滴滴依虬箭，清吹冷冷杂凤箫。回晚平阳歌舞合，前溪更转木兰桡。
奉和春日幸望春宫应制:东城结宇敞千寻，北阙回舆具四临。丽日祥烟承罕毕，轻荑弱草籍衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沉。
人日重宴大明宫恩赐彩缕人胜应制:诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾鶱摇瑞雪，铜乌细转入祥风。此时朝野欢无算，此岁云天乐未穷。
享龙池乐第八章:星分邑里四人居，水洊源流万顷馀。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
奉和幸礼部尚书窦希玠宅应制（一作陪幸五王宅）:家住千门侧，亭临二水傍。贵游开北地，宸眷幸西乡。曳履迎中谷，鸣丝出后堂。浦疑观万象，峰似驻三光。草向琼筵乐，花承绣扆香。圣情思旧重，留饮赋雕章。
奉和晦日幸昆明池应制:玉辂寻春赏，金堤重晦游。川通黑水浸，地派紫泉流。晃朗扶桑出，绵联杞树周。乌疑填海处，人似隔河秋。劫尽灰犹识，年移石故留。汀洲归棹晚，箫鼓杂汾讴。
奉和幸长安故城未央宫应制:凤辇乘春陌，龙山访故台。北宫才尽处，南斗独昭回。肆览飞宸札，称觞引御杯。已观蓬海变，谁厌柏梁灾。代挹孙通礼，朝称贾谊才。忝侪文雅地，先后各时来。
陪幸韦嗣立山庄应制（一作宋之问诗）:抠掖调梅暇，林园种槿初。入朝荣剑履，退食偶琴书。地隐东岩室，天回北斗车。旌门临窈窕，辇道属扶疏。云罕明丹谷，霜笳彻紫虚。水疑投石处，溪似钓璜馀。帝泽颁卮酒，人欢颂里闾。一承黄竹咏，长奉白茆居。
奉和幸望春宫送朔方军大总管张仁亶:边郊草具腓，河塞有兵机。上宰调梅寄，元戎细柳威。武貔东道出，鹰隼北庭飞。玉匣谋中野，金舆下太微。投醪衔饯酌，缉衮事征衣。勿谓公孙老，行闻奏凯归。
奉和幸三会寺应制:睿德总无边，神皋择胜缘。二仪齐法驾，三会礼香筵。汉阙中黄近，秦山太白连。台疑观鸟日，池似刻鲸年。满月临真境，秋风入御弦。小臣叨下列，持管谬窥天。
奉和幸大荐福寺（寺即中宗旧宅）:象设隆新宇，龙潜想旧居。碧楼披玉额，丹仗导金舆。代日兴光近，周星掩曜初。空歌清沛筑，梵乐奏胡书。帝造环三界，天文贲六虚。康哉孝理日，崇德在真如。
夏日都门送司马员外逸客孙员外佺北征:日逐滋南寇，天威抚北垂。析珪行仗节，持印且分麾。羽檄双凫去，兵车驷马驰。虎旗悬气色，龙剑抱雄雌。候月期戡翦，经时念别离。坐闻关陇外，无复引弓儿。
元日恩赐柏叶应制（景龙四年）:劲节凌冬劲，芳心待岁芳。能令人益寿，非止麝含香。
侍宴桃花园咏桃花应制:绮萼成蹊遍籞芳，红英扑地满筵香。莫将秋宴传王母，来比春华奉圣皇。
奉和三日祓禊渭滨:上林花鸟暮春时，上巳陪游乐在兹。此日欣逢临渭赏，昔年空道济汾词。
奉和幸韦嗣立山庄侍宴应制:曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
侍宴安乐公主新宅应制:牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
饯唐永昌:田郎才貌出咸京，潘子文华向洛城。愿以深心留善政，当令强项谢高名。
九日幸临渭亭登高应制得开字:上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以答，愿奉亿千杯。
奉和九月九日登慈恩寺浮图应制:化塔龙山起，中天凤辇迂。彩旒牵画刹，杂佩冒香萸。宝叶擎千座，金英渍百盂。秋云飘圣藻，霄极捧连珠。
宋主簿鸣皋梦赵六予未及报而陈子云亡今追…贻平昔游旧:暮川罕停波，朝云无留色。故人琴与诗，可存不可识。识心尚可亲，琴诗非故人。鸣皋初梦赵，蜀国已悲陈。感化伤沦灭，魂交惜未申。冥期失幽报，兹理复今晨。前嗟成后泣，已矣将何及。旧感与新悲，虚怀酬昔时。赵侯鸿宝气，独负青云姿。群有含妙识，众象悬清机。雄谈尽物变，精义解人颐。在阴既独善，幽跃自为疑。踠彼千里足，伤哉一尉欺。陈生富清理，卓荦兼文史。思缛巫山云，调逸岷江水。铿锵哀忠义，感激怀知己。负剑登蓟门，孤游入燕市。浩歌去京国，归守西山趾。幽居探元化，立言见千祀。埋没经济情，良园竟云已。坐忆平生游，十载怀嵩丘。题书满古壁，采药遍岩幽。子微化金鼎，仙笙不可求。荣哉宋与陆，名宦美中州。存亡一暌阻，岐路方悠悠。自予事山海，及兹人世改。传闻当世荣，皆入古人名。无复平原赋，空馀邻笛声。泣对西州使，悲访北邙茔。新坟蔓宿草，旧阙毁残铭。为君成此曲，因言寄友生。默语无穷事，凋伤共此情。
饯唐州高使君赴任:饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
饯许州宋司马赴任:国为休征选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
奉和立春游苑迎春应制:天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
奉和幸安乐公主山庄应制:皇女琼台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
夜宴安乐公主宅:侯家主第一时新，上席华年不惜春。珠釭缀日那知夜，玉斝流霞畏底晨。
九月九日幸临渭亭登高应制得涘字:重九开科历，千龄逢圣纪。爰豫瞩秦垌，升高临灞涘。玉醴浮仙菊，琼筵荐芳芷。一闻帝舜歌，欢娱良未已。
奉和九月九日登慈恩寺浮屠应制:宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。
饯唐州高使君:苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。
奉和春日幸望春宫应制:和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奏恩荣同镐宴，空知率舞听薰弦。
奉和幸安乐公主山庄应制:银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。
夜宴安乐公主新宅:金榜重楼开夜扉，琼筵爱客未言归。衔欢不觉银河曙，尽醉那知玉漏稀。
仪坤庙乐章二首:阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思烝烝。乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，斯乎亿龄。
九日幸临渭亭登高应制得历字:暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。
慈恩寺九日应制:宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
早春鱼亭山:春气动百草，纷荣时断续。白云自高妙，裴回空山曲。阳林花已红，寒涧苔未绿。伊余息人事，萧寂无营欲。客行虽云远，玩之聊自足。
秋日还京陕西十里作:驱车越陕郊，北顾临大河。隔河望乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节回换，人生知几何。
奉和送金城公主适西蕃应制:天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
春日登楼野望:凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
饯许州宋司马赴任:令弟与名兄，高才振两京。别序闻鸿雁，离章动鶺鴒。远朋驰翰墨，胜地写丹青。风月相思夜，劳望颍川星。
奉和圣制春日幸望春宫应制:九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
奉和幸安乐公主山庄应制:主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
秋朝览镜:客心惊落木，夜坐听秋风。朝日看容鬓，生涯在镜中。
夜宴安乐公主新宅:秦楼宴喜月裴回，妓筵银烛满庭开。坐中香气排花出，扇后歌声逐酒来。
饯唐永昌:河洛风烟壮市朝，送君飞凫去渐遥。更思明年桃李月，花红柳绿宴浮桥。
九日幸临渭亭登高应制得酒字:睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
奉和九月九日登慈恩寺浮图应制:季月启重阳，金舆陟宝坊。御旗横日道，仙塔俨云庄。帝跸千官从，乾词七曜光。顾惭文墨职，无以颂时康。
奉和送金城公主适西蕃应制:帝子今何去，重姻适异方。离情怆宸掖，别路绕关梁。望绝园中柳，悲缠陌上桑。空馀愿黄鹤，东顾忆回翔。
饯许州宋司马赴任:颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
饯唐州高使君赴任:外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
奉和立春游苑迎春应制:玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
奉和圣制春日幸望春宫应制:彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖沾尧酒，愿沐南薰解舜琴。
奉和人日宴大明宫恩赐彩缕人胜应制:日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。
奉和幸安乐公主山庄应制:主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一沾何以报，唯欣颂德奉时康。
兴庆池侍宴应制:积水逶迤绕直城，含虚皎镜有馀清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。
夜宴安乐公主宅:凤楼窈窕凌三袭，翠幌玲珑瞰九衢。复道中宵留宴衎，弥令上客想踟蹰。
饯唐永昌:闻君出宰洛阳隅，宾友称觞饯路衢。别后相思在何处，只应关下望仙凫。
明冰篇:北陆苍茫河海凝，南山阑干昼夜冰，素彩峨峨明月升。深山穷谷不自见，安知采斫备嘉荐，阴房涸沍掩寒扇。阳春二月朝始暾，春光潭沱度千门，明冰时出御至尊。彤庭赫赫九仪备，腰玉煌煌千官事，明冰毕赋周在位。忆昨沙漠寒风涨，昆仑长河冰始壮，漫汗崚。积亭障。嗈嗈鸣雁江上来，禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。
长门怨:月出映层城，孤圆上太清。君王眷爱歇，枕席凉风生。怨咽不能寝，踟蹰步前楹。空阶白露色，百草寒虫鸣。念昔金房里，犹嫌玉座轻。如何娇所误，长夜泣恩情。
和崔侍御日用游开化寺阁:左宪多才雄，故人尤鸷鹗。护赠单于使，休轺太原郭。馆次厌烦歊，清怀寻寂寞。西缘十里馀，北上开化阁。初入云树间，冥蒙未昭廓。渐出栏榥外，万里秋景焯。岁晏风落山，天寒水归壑。览物颂幽景，三乘动玄钥。但敷利解言，永用忘昏著。
哭富嘉谟:吾友适不死，於戏社稷臣。直禄非造利，长怀大庇人。乃通承明籍，遘此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫。
过汉故城:大汉昔未定，强秦犹擅场。中原逐鹿罢，高祖郁龙骧。经始谋帝座，兹焉壮未央。规模窥栋宇，表里浚城隍。群后崇长乐，中朝增建章。句陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓宝灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豹虎斗岩廊。金秋移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。昔在高门内，于今岐路傍。馀基不可识，古墓列成行。狐兔惊魍魉，鸱鸟吓獝狂。空城寒日晚，平野暮云黄。烈烈樊青棘，萧萧吹白杨。千秋并万岁，空使咏歌伤。
古意:洛阳芳树向春开，洛阳女儿平旦来。流车走马纷相催，折芳瑶华向曲台。曲台自有千万行，重花累叶间垂杨。北林朝日镜明光，南国微风苏合香。可怜窈窕女，不作邯郸娼。妙舞轻回拂长袖，高歌浩唱发清商。歌终舞罢欢无极，乐往悲来长叹息。阳春白日不少留，红荣碧树无颜色。碧树风花先春度，珠帘粉泽无人顾。如何年少忽迟暮，坐见明月与白露。明月白露夜已寒，香衣锦带空珊珊。今日阳春一妙曲，凤凰楼上与君弹。
怨歌行:城南有怨妇，含情傍芳丛。自谓二八时，歌舞入汉宫。皇恩数流眄，承幸玉堂中。绿柏黄花催夜酒，锦衣罗袂逐春风。建章西宫焕若神，燕赵美女三千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然含泪今来还。自怜春色转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇，莫辞先醉解罗襦。
陇头水:路出金河道，山连玉塞门。旌旗云里度，杨柳曲中喧。喋血多壮胆，裹革无怯魂。严霜敛曙色，大明辞朝暾。尘销营卒垒，沙静都尉垣。雾卷白山出，风吹黄叶翻。将军献凯入，万里绝河源。
陇右途中遭非语:赵有两毛遂，鲁闻二曾参。慈母犹且惑，况在行路心。冠冕无丑士，贿赂成知己。名利我所无，清浊谁见理。敝服空逢春，缓带不著身。出游非怀璧，何忧乎忌人。正须自保爱，振衣出世尘。
仪坤庙乐章:孝享云毕，维彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
铜雀妓:日暮铜雀迥，秋深玉座清。萧森松柏望，委郁绮罗情。君恩不再得，妾舞为谁轻。
蜀中言怀:独坐年将暮，常怀志不通。有时须问影，无事却书空。弃置如天外，平生似梦中。蓬心犹是客，华发欲成翁。迹滞魂逾窘，情乖路转穷。别离同夜月，愁思隔秋风。老少悲颜驷，盈虚悟翟公。时来不可问，何用求童蒙。
古别离:昔岁惊杨柳，高楼悲独守。今年芳树枝，孤栖怨别离。珠帘昼不卷，罗幔晓长垂。苦调琴先觉，愁容镜独知。频年雁度无消息，罢却鸳文何用织。夜还罗帐空有情，春著裙腰自无力。青轩桃李落纷纷，紫庭兰蕙日氛氲。已能憔悴今如此，更复含情一待君。
江上有怀:湛湛江水见底清，荷花莲子傍江生。采莲将欲寄同心，秋风落花空复情。棹歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。
江滨梅:忽见寒梅树，开花汉水滨。不知春色早，疑是弄珠人。
临水亭:高馆基曾山，微幂生花草。傍对野村树，下临车马道。清朗悟心术，幽遐备瞻讨。回合峰隐云，联绵渚萦岛。气似沧洲胜，风为青春好。相及盛年时，无令叹衰老。
长门怨:茕茕孤思逼，寂寂长门夜。妾妒亦知非，君恩那不借。携琴就玉阶，调悲声未谐。将心托明月，流影入君怀。
长门怨（一作刘皂诗）:宫殿沉沉月欲分，昭阳更漏不堪闻。珊瑚枕上千行泪，不是思君是恨君。
仪坤庙乐章:閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。
仪坤庙乐章:妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
仪坤庙乐章:送文迎武递参差，一始一终光圣仪。四海生人歌有庆，千龄孝享肃无亏。
仪坤庙乐章:祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
仪坤庙乐章:酌郁既灌，取萧方爇，笾豆静器，簠簋芬飶。鱼腊荐美，牲牷表絜。是戢是将，载迎载列。
仪坤庙乐章:孝哉我后，冲乎乃圣。道映重华，德辉文命。慕深视箧，情殷抚镜。万国移命，兆人承庆。
芳树（一作宋之问）:何地早芳菲，宛在长门殿。夭桃色若绶，秾李光如练。啼鸟弄花疏，游蜂饮香遍。叹息春风起，飘零君不见。
长安道（一作宋之问诗）:秦地平如掌，层城入云汉。楼阁九衢春，车马千门旦。绿槐开复合，红尘聚还散。日晚斗鸡还，经过狭斜看。
有所思（一作宋之问诗）:君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月照罗帏。
临高台:高台临广陌，车马纷相续。回首思旧乡，云山乱心曲。远望河流缓，周看原野绿。向夕林鸟还，忧来飞景促。
凤笙曲:忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
拟古别离:白水东悠悠，中有西行舟。舟行有返棹，水去无还流。奈何生别者，戚戚怀远游。远游谁当惜，所悲会难收。自君阒芳躧，青阳四五遒。皓月掩兰室，光风虚蕙楼。相思无明晦，长叹累冬秋。离居久迟暮，高驾何淹留。
辛丑岁十月上幸长安时扈从出西岳作:西镇何穹崇，壮哉信灵造。诸岭皆峻秀，中峰特美好。傍见巨掌存，势如石东倒。颇闻首阳去，开坼此河道。磅礴压洪源，巍峨壮清昊。云泉纷乱瀑，天磴屹横抱。子先呼其巅，宫女世不老。下有府君庙，历载传洒扫。皇明应天游，十月戒丰镐。微末忝闲从，兼得事蘋藻。宿心爱兹山，意欲拾灵草。阴壑已永閟，云窦绝探讨。芳月期来过，回策思方浩。
和杜麟台元志春情:嘉树满中园，氛氲罗秀色。不见仙山云，倚琴空太息。沉思若在梦，缄怨似无忆。青春坐南移，白日忽西匿。蛾眉返清镜，闺中不相识。
别侍御严凝:七泽云梦林，三湘洞庭水。自古传剽俗，有时逋恶子。令君出使车，行迈方靡靡。静言芟枳棘，慎勿伤兰芷。
送乔随州侃:结交三十载，同游一万里。情为契阔生，心由别离死。拜恩前后人，从宦差池起。今尔归汉东，明珠报知己。
送友人任括州:青春浩无际，白日乃迟迟。胡为赏心客，叹迈此芳时。瓯粤迫兹守，京阙从此辞。茫茫理云帆，草草念行期。纷吾结远佩，帐饯出河湄。太息东流水，盈觞难再持。
饯远:任子徇遐禄，结友开旧襟。撰酌辍行叹，指途勤远心。秋晶澄回壑，霁色肃明林。暧然青轩暮，浩思非所任。
同工部李侍郎適访司马子微:紫微降天仙，丹地投云藻。上言华顶事，中问长生道。华顶居最高，大壑朝阳早。长生术何妙，童颜后天老。清晨朝凤京，静夜思鸿宝。凭崖饮蕙气，过涧摘灵草。人非冢已荒，海变田应燥。昔尝游此郡，三霜弄溟岛。绪言霞上开，机事尘外扫。顷来迫世务，清旷未云保。崎岖待漏恩，怵惕司言造。轩皇重斋拜，汉武爱祈祷。顺风怀崆峒，承露在丰镐。泠然委轻驭，复得散幽抱。柱下留伯阳，储闱登四皓。闻有参同契，何时一探讨。
自昌乐郡溯流至白石岭下行入郴州:兹山界夷夏，天险横寥廓。太史漏登探，文命限开凿。北流自南泻，群峰回众壑。驰波如电腾，激石似雷落。崖留盘古树，涧蓄神农药。乳窦何淋漓，苔藓更彩错。娟娟潭里虹，渺渺滩边鹤。岁杪应流火，天高云物薄。金风吹绿梢，玉露洗红箨。溯舟始兴廨，登践桂阳郭。匍匐缘修坂，穹窿曳长索。碍林阻往来，遇堰每前却。救艰不遑饭，毕昏无暇泊。濯溪宁足惧，磴道谁云恶。我行山水间，湍险皆不若。安能独见闻，书此贻京洛。
过蜀龙门:龙门非禹凿，诡怪乃天功。西南出巴峡，不与众山同。长窦亘五里，宛转复嵌空。伏湍喣潜石，瀑水生轮风。流水无昼夜，喷薄龙门中。潭河势不测，藻葩垂彩虹。我行当季月，烟景共舂融。江关勤亦甚，巘崿意难穷。势将息机事，炼药此山东。
入卫作:淇上风日好，纷纷沿岸多。绿芳幸未歇，泛滥此明波。采蘩忆幽吹，理棹想荆歌。郁然怀君子，浩旷将如何。
夜泊越州逢北使:天地降雷雨，放逐还国都。重以风潮事，年月戒回舻。容颜荒外老，心想域中愚。憩泊在兹夜，炎云逐斗枢。风音风俞萦海若，霹雳耿天吴。鳌抃群岛失，鲸吞众流输。偶逢金华使，握手泪相濡。饥共噬齐枣，眠共席秦蒲。既北思攸济，将南睿所图。往来固无咎，何忽惮前桴。
绍隆寺:吾从释迦久，无上师涅槃。探道三十载，得道天南端。非胜适殊方，起喧归理难。放弃乃良缘，世虑不曾干。香界萦北渚，花龛隐南峦。危昂阶下石，演漾窗中澜。云盖看木秀，天空见藤盘。处俗勒宴坐，居贫业行坛。试将有漏躯，聊作无生观。了然究诸品，弥觉静者安。
神龙初废逐南荒途出郴口北望苏耽山:少曾读仙史，知有苏耽君。流望来南国，依然会昔闻。泊舟问耆老，遥指孤山云。孤山郴郡北，不与众山群。重崖下萦映，嶛峣上纠纷。碧峰泉附落，红壁树傍分。选地今方尔，升天因可云。不才予窜迹，羽化子遗芬。将览成麟凤，旋惊御鬼文。此中迷出处，含思独氛氲。
初达驩州:流子一十八，命予偏不偶。配远天遂穷，到迟日最后。水行儋耳国，陆行雕题薮。魂魄游鬼门，骸骨遗鲸口。夜则忍饥卧，朝则抱病走。搔首向南荒，拭泪看北斗。何年赦书来，重饮洛阳酒。
被弹:知人昔不易，举非贵易失。尔何按国章，无罪见呵叱。平生守直道，遂为众所嫉。少以文作吏，手不曾开律。一旦法相持，荒忙意如漆。幼子双囹圄，老夫一念室。昆弟两三人，相次俱囚桎。万铄当众怒，千谤无片实。庶以白黑谗，显此泾渭质。劾吏何咆哮，晨夜闻扑抶。事间拾虚证，理外存枉笔。怀痛不见伸，抱冤竟难悉。穷囚多垢腻，愁坐饶虮虱。三日唯一饭，两旬不再栉。是时盛夏中，暵赫多瘵疾。瞪目眠欲闭，喑呜气不出。有风自扶摇，鼓荡无伦匹。安得吹浮云，令我见白日。
枉系二首:吾怜曾家子，昔有投杼疑。吾怜姬公旦，非无鸱鸮诗。臣子竭忠孝，君亲惑谗欺。萋斐离骨肉，含愁兴此辞。昔日公冶长，非罪遇缧绁。圣人降其子，古来叹独绝。我无毫发瑕，苦心怀冰雪。今代多秀士，谁能继明辙。
黄鹤:黄鹤佐丹凤，不能群白鹇。拂云游四海，弄影到三山。遥忆君轩上，来下天池间。明珠世不重，知有报恩环。
伤王学士:闭囚断外事，昧坐半馀期。有言颖叔子，亡来已一时。初闻宛不信，中话涕涟洏。痛哉玄夜重，何遽青春姿。忆汝曾旅食，屡空瀍涧湄。吾徒禄未厚，筲斗愧相贻。原宪贫无愁，颜回乐自持。诏书择才善，君为王子师。宠儒名可尚，论秩官犹欺。化往不复见，情来安可思。目绝毫翰洒，耳无歌讽期。灵柩寄何处，精魂今何之。恨予在丹棘，不得看素旗。孀妻知己叹，幼子路人悲。感游值商日，绝弦留此词。
古镜:莓苔翳清池，虾蟆蚀明月。埋落今如此，照心未尝歇。愿垂拂拭恩，为君鉴玄发。
凤箫曲（一作古意）:八月凉风动高阁，千金丽人卷绡幕。已怜池上歇芳菲，不念君恩坐摇落。世上荣华如转蓬，朝随阡陌暮云中。飞燕侍寝昭阳殿，班姬饮恨长信宫。长信宫，昭阳殿，春来歌舞妾自知，秋至帘栊君不见。昔时嬴女厌世纷，学吹凤箫乘彩云。含情转睐向箫史，千载红颜持赠君。
古歌:落叶流风向玉台，夜寒秋思洞房开。水晶帘外金波下，云母窗前银汉回。玉阶阴阴苔藓色，君王履綦难再得。璇闺窈窕秋夜长，绣户徘徊明月光。燕姬彩帐芙蓉色，秦女金炉兰麝香。北斗七星横夜半，清歌一曲断君肠。
七夕曝衣篇:君不见昔日宜春太液边，披香画阁与天连。灯火灼烁九微映，香气氛氲百和然。此夜星繁河正白，人传织女牵牛客。宫中扰扰曝衣楼，天上娥娥红粉席。曝衣何许曛半黄，宫中彩女提玉箱。珠履奔腾上兰砌，金梯宛转出梅梁。绛河里，碧烟上，双花伏兔画屏风，四子盘龙擎斗帐。舒罗散縠云雾开，缀玉垂珠星汉回。朝霞散彩羞衣架，晚月分光劣镜台。上有仙人长命绺，中看玉女迎欢绣。玳瑁帘中别作春，珊瑚窗里翻成昼。椒房金屋宠新流，意气骄奢不自由。汉文宜惜露台费，晋武须焚前殿裘。
入少密溪:云峰苔壁绕溪斜，江路香风夹岸花。树密不言通鸟道，鸡鸣始觉有人家。人家更在深岩口，涧水周流宅前后。游鱼瞥瞥双钓童，伐木丁丁一樵叟。自言避喧非避秦，薜衣耕凿帝尧人。相留且待鸡黍熟，夕卧深山萝月春。
霹雳引:岁七月，火伏而金生。客有鼓琴于门者，奏霹雳之商声。始戛羽以騞砉，终扣宫而砰駖。电耀耀兮龙跃，雷阗阗兮雨冥。气呜唅以会雅，态欻翕以横生。有如驱千旗，制五兵；截荒虺，斫长鲸。孰与广陵比，意别鹤俦精而已。俾我雄子魄动，毅夫发立。怀恩不浅，武义双辑。视胡若芥，剪羯如拾。岂徒慷慨中筵，备群娱之翕习哉。
立春日内出彩花应制:合殿春应早，开箱彩预知。花迎宸翰发，叶待御筵披。梅讶香全少，桃惊色顿移。轻生承剪拂，长伴万年枝。
晦日浐水应制:素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
奉和洛阳玩雪应制:周王甲子旦，汉后德阳宫。洒瑞天庭里，惊春御苑中。氛氲生浩气，飒沓舞回风。宸藻我盈尺，赓歌乐岁丰。
三日梨园侍宴（一作梨园亭侍宴）:九重驰道出，三巳禊堂开。画鹢中流动，青龙上苑来。野花飘御座，河柳拂天杯。日晚迎祥处，笙镛下帝台。
幸梨园亭观打球应制:今春芳苑游，接武上琼楼。宛转萦香骑，飘飖拂画球。俯身迎未落，回辔逐傍流。只为看花鸟，时时误失筹。
九日临渭亭侍宴应制得长字:御气幸金方，凭高荐羽觞。魏文颁菊蕊，汉武赐萸房。秋变铜池色，晴添银树光。年年重九庆，日月奉天长。
岁夜安乐公主满月侍宴:除夜子星回，天孙满月杯。咏歌麟趾合，箫管凤雏来。岁炬常然桂，春盘预折梅。圣皇千万寿，垂晓御楼开。
安乐公主移入新宅:初闻衡汉来，移住斗城隈。锦帐迎风转，琼筵拂雾开。马香遗旧埒，风吹绕新台。为问沈冥子，仙槎何处回。
仙萼亭初成侍宴应制:山中气色和，宸赏第中过。辇路披仙掌，帷宫拂帝萝。泉临香涧落，峰入翠云多。无异登玄圃，东南望白河。
送金城公主适西蕃应制:金榜扶丹掖，银河属紫阍。那堪将凤女，还以嫁乌孙。玉就歌中怨，珠辞掌上恩。西戎非我匹，明主至公存。
幸白鹿观应制:紫凤真人府，斑龙太上家。天流芝盖下，山转桂旗斜。圣藻垂寒露，仙杯落晚霞。唯应问王母，桃作几时花。
洛阳道:九门开洛邑，双阙对河桥。白日青春道，轩裳半下朝。乘羊稚子看，拾翠美人娇。行乐归恒晚，香尘扑地遥。
骢马:西北五花骢，来时道向东。四蹄碧玉片，双眼黄金瞳。鞍上留明月，嘶间动朔风。借君驰沛艾，一战取云中。
铜雀台（一作宋之问诗）:昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
长门怨:月皎风泠泠，长门次掖庭。玉阶闻坠叶，罗幌见飞萤。清露凝珠缀，流尘下翠屏。妾心君未察，愁叹剧繁星。
巫山高二首（一作宋之问诗）:巫山峰十二，合沓隐昭回。俯眺琵琶峡，平看云雨台。古槎天外倚，瀑水日边来。何忍猿啼夜，荆王枕席开。神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
巫山高:巫山高不极，合沓状奇新。暗谷疑风雨，阴崖若鬼神。月明三峡曙，潮满九江春。为问阳台客，应知入梦人。
七夕:秋近雁行稀，天高鹊夜飞。妆成应懒织，今夕渡河归。月皎宜穿线，风轻得曝衣。来时不可觉，神验有光辉。
春闺（一本连后杂诗三首作杂诗四首）:铁马三军去，金闺二月还。边愁离上国，春梦失阳关。池水琉璃净，园花玳瑁斑。岁华空自掷，忧思不胜颜。
奉和圣制同皇太子游慈恩寺应制:肃肃莲花界，荧荧贝叶宫。金人来梦里，白马出城中。涌塔初从地，焚香欲遍空。天歌应春籥，非是为春风。
和洛州康士曹庭芝望月有怀（一作康庭芝或宋之问诗）:天使下西楼，光含万象秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
寿阳王花烛（一作宋之问诗）:仙媛乘龙夕，天孙捧雁来。可怜桃李树，更绕凤凰台。烛送香车入，花临宝扇开。莫令银箭晓，为尽合欢杯。
陇头水:陇山飞落叶，陇雁度寒天。愁见三秋水，分为两地泉。西流入羌郡，东下向秦川。征客重回首，肝肠空自怜。
关山月:汉月生辽海，朣胧出半晖。合昏玄菟郡，中夜白登围。晕落关山迥，光含霜霰微。将军听晓角，战马欲南归。
折杨柳（一作宋之问诗）:玉窗朝日映，罗帐春风吹。拭泪攀杨柳，长条踠地垂。白花飞历乱，黄鸟思参差。妾自肝肠断，傍人那得知。
梅花落（一作宋之问诗）:铁骑几时回，金闺怨早梅。雪寒花已落，风暖叶应开。夕逐新春管，香迎小岁杯。盛时何足贵，书里报轮台。
紫骝马:青玉紫骝鞍，骄多影屡盘。荷君能剪拂，躞蹀喷桑干。踠足追奔易，长鸣遇赏难。摐金一万里，霜露不辞寒。
上之回:制书下关右，天子问回中。坛墠经过远，威仪侍从雄。黄麾摇昼日，青幰曳松风。回望甘泉道，龙山隐汉宫。
王昭君（一作宋之问诗）:非君惜鸾殿，非妾妒蛾眉。薄命由骄虏，无情是画师。嫁来胡地日，不并汉宫时。心苦无聊赖，何堪马上辞。
被试出塞:十年通大漠，万里出长平。寒日生戈剑，阴云拂旆旌。饥乌啼旧垒，疲马恋空城。辛苦皋兰北，胡霜损汉兵。
牛女（一作宋之问诗）:粉席秋期缓，针楼别怨多。奔龙争度日，飞鹊乱填河。失喜先临镜，含羞未解罗。谁能留夜色，来夕倍还梭。
杂诗三首（一本连前春闺作杂诗四首）:落叶惊秋妇，高砧促暝机。蜘蛛寻月度，萤火傍人飞。清镜红埃入，孤灯绿焰微。怨啼能至晓，独自懒缝衣。妾家临渭北，春梦著辽西。何苦朝鲜郡，年年事鼓鼙。燕来红壁语，莺向绿窗啼。为许长相忆，阑干玉箸齐。闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。
剪彩:宫女怜芳树，裁花竞早荣。寒依刀尺尽，春向绮罗生。弱蒂盘丝发，香蕤结素成。纤枝幸不弃，长就玉阶倾。
和中书侍郎杨再思春夜宿直:西禁青春满，南端皓月微。千庐宵驾合，五夜晓钟稀。星斗横纶阁，天河度琐闱。烟光章奏里，纷向夕郎飞。
和常州崔使君寒食夜:闻道清明近，春闱向夕阑。行游昼不厌，风物夜宜看。斗柄更初转，梅香暗里残。无劳秉华烛，晴月在南端。
和崔正谏登秋日早朝:鸡鸣朝谒满，露白禁门秋。爽气临旌戟，朝光映冕旒。河宗来献宝，天子命焚裘。独负池阳议，言从建礼游。
答宁处州书（一作答宁处州报赦）:书报天中赦，人从海上闻。九泉开白日，六翮起青云。质幸恩先贷，情孤枉未分。自怜泾渭别，谁与奏明君。
李舍人山园送庞邵:符传有光辉，喧喧出帝畿。东邻借山水，南陌驻骖騑。握手凉风至，当歌秋日微。高幨去勿缓，人吏待霜威。
送陆侍御馀庆北使:古人贵将命，之子出輶轩。受委当不辱，随时敢赠言。朔途际辽海，春思绕轘辕。安得回白日，留欢尽绿樽。
洛州萧司兵谒兄还赴洛成礼:棠棣日光辉，高襟应序归。来成鸿雁聚，去作凤凰飞。细草承轻传，惊花惨别衣。灞亭春有酒，岐路惜芬菲。
饯高唐州询:弱冠相知早，中年不见多。生涯在王事，客鬓各蹉跎。良守初分岳，嘉声即润河。还从汉阙下，倾耳听中和。
饯唐郎中洛阳令:一台推往妙，三史伫来修。应宰凫还集，辞郎雉少留。郊筵乘落景，亭传理残秋。愿以弦歌暇，芝兰想旧游。
乐城白鹤寺:碧海开龙藏，青云起雁堂。潮声迎法鼓，雨气湿天香。树接前山暗，溪承瀑水凉。无言谪居远，清净得空王。
游少林寺:长歌游宝地，徙倚对珠林。雁塔风霜古，龙池岁月深。绀园澄夕霁，碧殿下秋阴。归路烟霞晚，山蝉处处吟。
岳馆:洞壑仙人馆，孤峰玉女台。空濛朝气合，窈窕夕阳开。流涧含轻雨，虚岩应薄雷。正逢鸾与鹤，歌舞出天来。
早发平昌（一作昌平）岛:解缆春风后，鸣榔晓涨前。阳乌出海树，云雁下江烟。积气冲长岛，浮光溢大川。不能怀魏阙，心赏独泠然。
夜宿七盘岭:独游千里外，高卧七盘西。晓月临窗近，天河入户低。芳春平仲绿，清夜子规啼。浮客空留听，褒城闻曙鸡。
十三四时尝从巫峡过他日偶然有思:小度巫山峡，荆南春欲分。使君滩上草，神女馆前云。树悉江中见，猿多天外闻。别来如梦里，一想一氛氲。
初达驩州:自昔闻铜柱，行来向一年。不知林邑地，犹隔道明天。雨露何时及，京华若个边。思君无限泪，堪作日南泉。
岭表逢寒食:岭外无寒食，春来不见饧。洛阳新甲子，何日是清明。花柳争朝发，轩车满路迎。帝乡遥可念，肠断报亲情。
驩州南亭夜望:昨夜南亭望，分明梦洛中。室家谁道别，儿女案尝同。忽觉犹言是，沉思始悟空。肝肠馀几寸，拭泪坐春风。
少游荆湘因有是题:岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
咸阳览古:咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
览镜:霏霏日摇蕙，骚骚风洒莲。时芳固相夺，俗态岂恒坚。恍忽夜川里，蹉跎朝镜前。红颜与壮志，太息此流年。
题椰子树:日南椰子树，香袅出风尘。丛生调木首，圆实槟榔身。玉房九霄露，碧叶四时春。不及涂林果，移根随汉臣。
同狱者叹狱中无燕:何许乘春燕，多知辨夏台。三时欲并尽，双影未尝来。食蕊嫌丛棘，衔泥怯死灰。不如黄雀语，能雪冶长猜。
则天门赦改年:圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
喜赦:去岁投荒客，今春肆眚归。律通幽谷暖，盆举太阳辉。喜气迎冤气，青衣报白衣。还将合浦叶，俱向洛城飞。
秦州薛都督挽词:十里绛山幽，千年汾水流。碑传门客建，剑是故人留。陇树烟含夕，山门月对秋。古来钟鼎盛，共尽一蒿丘。
天官崔侍郎夫人卢氏挽歌:偕老言何谬，香魂事永违。潘鱼从此隔，陈凤宛然飞。埋镜泉中暗，藏镫地下微。犹凭少君术，仿佛睹容辉。
章怀太子靖妃挽词:彤史佳声载，青宫懿范留。形将鸾镜隐，魂伴凤笙游。送马嘶残日，新萤落晚秋。不知蒿里曙，空见陇云愁。
奉和立春游苑迎春:东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
人日重宴大明宫赐彩缕人胜应制:拂旦鸡鸣仙卫陈，凭高龙首帝城春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。
奉和春初幸太平公主南庄应制:主家山第早春归，御辇春游绕翠微。买地铺金曾作埒，寻河取石旧支机。云间树色千花满，竹里泉声百道飞。自有神仙鸣凤曲，并将歌舞报恩晖。
奉和春日幸望春宫应制:芳郊绿野散春晴，复道离宫烟雾生。杨柳千条花欲绽，葡萄百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。
侍宴安乐公主新宅应制:皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。
龙池篇（唐享龙池乐章第三章）:龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
兴庆池侍宴应制:碧水澄潭映远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
从幸香山寺应制:南山奕奕通丹禁，北阙峨峨连翠云。岭上楼台千地起，城中钟鼓四天闻。旃檀晓阁金舆度，鹦鹉晴林采眊分。愿以醍醐参圣酒，还将祇苑当秋汾。
红楼院应制（一作僧广宣诗）:红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，炉气晨飘接御香。谁谓此中难可到，自怜深院得徊翔。
再入道场纪事应制（一作僧广宣诗）:南方归去再生天，内殿今年异昔年。见辟乾坤新定位，看题日月更高悬。行随香辇登仙路，坐近炉烟讲法筵。自喜恩深陪侍从，两朝长在圣人前。
嵩山石淙侍宴应制:金舆旦下绿云衢，彩殿晴临碧涧隅。溪水泠泠杂行漏，山烟片片绕香炉。仙人六膳调神鼎，玉女三浆捧帝壶。自惜汾阳纡道驾，无如太室览真图。
古意呈补阙乔知之（一作古意，又作独不见）:卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。
遥同杜员外审言过岭:天长地阔岭头分，去国离家见白云。洛浦风光何所似，崇山瘴疠不堪闻。南浮涨海人何处，北望衡阳雁几群。两地江山万馀里，何时重谒圣明君。
和上巳连寒食有怀京洛:天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东回辇，青草洲边南渡桥。坐见司空扫西第，看君侍从落花朝。
陪幸太平公主南庄诗（一作苏颋诗）:主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
守岁应制:南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
陪幸韦嗣立山庄:台阶好赤松，别业对青峰。茆室承三顾，花源接九重。虹旗萦秀木，凤辇拂疏筇。径直千官拥，溪长万骑容。水堂开禹膳，山阁献尧钟。皇鉴清居远，天文睿奖浓。岩泉他夕梦，渔钓往年逢。共荣丞相府，偏降逸人封。
扈从出长安应制:汉宅规模壮，周都景命隆。西宾让东主，法驾幸天中。太史占星应，春官奏日同。旌门起长乐，帐殿出新丰。翕习黄山下，纡徐清渭东。金麾张画月，珠幰戴松风。是节严阴始，寒郊散野蓬。薄霜沾上路，残雪绕离宫。赐帛矜耆老，褰旒问小童。复除恩载洽，望秩礼新崇。臣忝承明召，多惭献赋雄。
初冬从幸汉故青门应制:汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。
昆明池侍宴应制:武帝伐昆明，穿池习五兵。水同河汉在，馆有豫章名。我后光天德，垂衣文教成。黩兵非帝念，劳物岂皇情。春仗过鲸沼，云旗出凤城。灵鱼衔宝跃，仙女废机迎。柳拂旌门暗，兰依帐殿生。还如流水曲，日晚棹歌清。
白莲花亭侍宴应制:九日陪天仗，三秋幸禁林。霜威变绿树，云气落青岑。水殿黄花合，山亭绛叶深。朱旗夹小径，宝马驻清浔。苑吏收寒果，饔人膳野禽。承欢不觉暝，遥响素秋砧。
仙萼池亭侍宴应制:步辇寻丹嶂，行宫在翠微。川长看鸟灭，谷转听猿稀。天磴扶阶迥，云泉透户飞。闲花开石竹，幽叶吐蔷薇。径狭难留骑，亭寒欲进衣。白龟来献寿，仙吹返彤闱。
奉和晦日驾幸昆明池应制:法驾乘春转，神池象汉回。双星移旧石，孤月隐残灰。战鹢逢时去，恩鱼望幸来。山花缇绮绕，堤柳幔城开。思逸横汾唱，欢留宴镐杯。微臣雕朽质，羞睹豫章材。
奉和圣制幸礼部尚书窦希玠宅:北阙垂旒暇，南宫听履回。天临翔凤转，恩向跃龙开。兰气薰仙帐，榴花引御杯。水从金穴吐，云是玉衣来。池影摇歌席，林香散舞台。不知行漏晚，清跸尚裴徊。
钓竿篇:朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，征金我未贤。为看芳饵下，贪得会无筌。
和户部岑尚书参迹枢揆:大君制六合，良佐参万机。大业永开泰，臣道日光辉。盐梅和鼎食，家声众所归。汉章题楚剑，郑武袭缁衣。理识当朝远，文华振古希。风云神契合，舟楫道心微。庙堂喜容与，时物递芳菲。御柳垂仙掖，公槐覆礼闱。昔陪鹓鹭后，今望鹍鹏飞。徒御清风颂，巴歌聊自挥。
同李舍人冬日集安乐公主山池:尝闻天女贵，家即帝宫连。亭插宜春果，山冲太液泉。桥低乌鹊夜，台起凤凰年。故事犹如此，新图更可怜。紫岩妆阁透，青嶂妓楼悬。峰夺香炉巧，池偷明镜圆。梅花寒待雪，桂叶晚留烟。兴尽方投辖，金声还复传。
酬苏员外味道夏晚寓直省中见赠:并命登仙阁，分曹直礼闱。大官供宿膳，侍史护朝衣。卷幔天河入，开窗月露微。小池残暑退，高树早凉归。冠剑无时释，轩车待漏飞。明朝题汉柱，三署有光辉。
和韦舍人早朝:阊阖连云起，岩廊拂雾开。玉珂龙影度，珠履雁行来。长乐宵钟尽，明光晓奏催。一经推旧德，五字擢英才。俨若神仙去，纷从霄汉回。千春奉休历，分禁喜趋陪。
自考功员外授给事中:南省推丹地，东曹拜琐闱。惠移双管笔，恩降五时衣。出入宜真选，遭逢每滥飞。器惭公理拙，才谢子云微。案牍遗常礼，朋僚隔等威。上台行揖让，中禁动光辉。旭日千门起，初春八舍归。赠兰闻宿昔，谈树隐芳菲。何幸盐梅处，唯忧对问机。省躬知任重，宁止冒荣非。
和元舍人万顷临池玩月戏为新体:春风摇碧树，秋雾卷丹台。复有相宜夕，池清月正开。玉流含吹动，金魄度云来。熠爚光如沸，翩翾景若摧。半环投积草，碎璧聚流杯。夜久平无焕，天晴皎未隤。镜将池作匣，珠以岸为胎。有美司言暇，高兴独悠哉。挥翰初难拟，飞名岂易陪。夜光殊在握，了了见沉灰。
酬杨给事兼见赠台中:子云推辨博，公理擅词雄。始自尚书省，旋闻给事中。言从温室秘，籍向琐闱通。顾我叨郎署，惭无草奏功。分曹八舍断，解袂五时空。宿昔陪馀论，平生赖击蒙。神仙应东掖，云雾限南宫。忽枉琼瑶赠，长歌兰渚风。
九真山净居寺谒无碍上人:大士生天竺，分身化日南。人中出烦恼，山下即伽蓝。小涧香为刹，危峰石作龛。候禅青鸽乳，窥讲白猿参。藤爱云间璧，花怜石下潭。泉行幽供好，林挂浴衣堪。弟子哀无识，医王惜未谈。机疑闻不二，蒙昧即朝三。欲究因缘理，聊宽放弃惭。超然虎溪夕，双树下虚岚。
夜游:今夕重门启，游春得夜芳。月华连昼色，灯影杂星光。南陌青丝骑，东邻红粉妆。管弦遥辨曲，罗绮暗闻香。人拥行歌路，车攒斗舞场。经过犹未已，钟鼓出长杨。
登瀛州南城楼寄远:层城起丽谯，凭览出重霄。兹地多形胜，中天宛寂寥。四荣摩鹳鹤，百拱厉风飙。北际燕王馆，东连秦帝桥。晴光七郡满，春色两河遥。傲睨非吾土，踌躇适远嚣。离居欲有赠，春草寄长谣。
塞北二首:虏障天骄起，秦城地脉分。柏坛飞五将，梅吹动三军。锋刃奔涛色，旌旗焰火文。朔风吹汗漫，飘砾洒轒輼。海气如秋雨，边峰似夏云。二庭无岁月，百战有功勋。形影随鱼贯，音书在雁群。归来拜天子，凯乐助南薰。胡骑犯边埃，风从丑上来。五原烽火急，六郡羽书催。冰壮飞狐冷，霜浓候雁哀。将军朝授钺，战士夜衔枚。紫塞金河里，葱山铁勒隈。莲花秋剑发，桂叶晓旗开。秘略三军动，妖氛百战摧。何言投笔去，终作勒铭回。
李员外秦援宅观妓:盈盈粉署郎，五日宴春光。选客虚前馆，徵声遍后堂。玉钗翠羽饰，罗袖郁金香。拂黛随时广，挑鬟出意长。啭歌遥合态，度舞暗成行。巧落梅庭里，斜光映晓妆。
送韦商州弼:会府应文昌，商山镇国阳。闻君监郡史，暂罢尚书郎。王事嗟相失，人情贵不忘。累年同画省，四海接文场。点翰芳春色，传杯明月光。故交从此去，遥忆紫芝香。
夏日梁王席送张岐州:秦鸡常下雍，周凤昔鸣岐。此地推雄抚，惟良寄在斯。家传七豹贵，人擅八龙奇。高传生光彩，长林叹别离。天人开祖席，朝采候征麾。翠帟当郊敞，彤幨向野披。芃芃秋麦盛，苒苒夏条垂。奏计何时入，台阶望羽仪。
夏日都门送司马员外逸客孙员外佺北征:二庭追虏骑，六月动周师。庙略天人授，军麾相国持。复言征二妙，才命重当时。画省连征橐，横门共别词。云迎出塞马，风卷度河旗。计日方夷寇，旋闻杕杜诗。
送卢管记仙客北伐:羽檄西北飞，交城日夜围。庙堂盛征选，戎幕生光辉。雁行度函谷，马首向金微。湛湛山川暮，萧萧凉气稀。饯途予悯默，赴敌子英威。今日杨朱泪，无将洒铁衣。
移禁司刑:畴昔参乡赋，中年忝吏途。丹唇曾学史，白首不成儒。天子开昌箓，群生偶大炉。散材仍葺厦，弱羽遽抟扶。宠迈乘轩鹤，荣过食稻凫。何功游画省，何德理黄枢。吊影惭非据，倾心事远图。盗泉宁止渴，恶木匪投躯。任直翻多毁，安身遂少徒。一朝逢纠谬，三省竟无虞。白简初心屈，黄纱始望孤。患平终不怒，持劾每相驱。埋剑谁当辨，偷金以自诬。诱言虽委答，流议亦真符。首夏方忧圄，高秋独向隅。严城看熠耀，圜户对蜘蛛。累饷唯妻子，披冤是友于。物情牵倚伏，人事限荣枯。门客心谁在，邻交迹倘无。抚襟双涕落，危坐日忧趋。圣旨垂明德，冤囚岂滥诛。会希恩免理，终望罪矜愚。司寇宜哀狱，台庭幸恤辜。汉皇虚诏上，容有报恩珠。
入鬼门关:昔传瘴江路，今到鬼门关。土地无人老，流移几客还。自从别京洛，颓鬓与衰颜。夕宿含沙里，晨行冈路间。马危千仞谷，舟险万重湾。问我投何地，西南尽百蛮。
三日独坐驩州思忆旧游:两京多节物，三日最遨游。丽日风徐卷，香尘雨暂收。红桃初下地，绿柳半垂沟。童子成春服，宫人罢射鞴。禊堂通汉苑，解席绕秦楼。束皙言谈妙，张华史汉遒。无亭不驻马，何浦不横舟。舞籥千门度，帷屏百道流。金丸向鸟落，芳饵接鱼投。濯秽怜清浅，迎祥乐献酬。灵刍陈欲弃，神药曝应休。谁念招魂节，翻为御魅囚。朋从天外尽，心赏日南求。铜柱威丹徼，朱崖镇火陬。炎蒸连晓夕，瘴疠满冬秋。西水何时贷，南方讵可留。无人对炉酒，宁缓去乡忧。
从驩州廨宅移住山间水亭赠苏使君:遇坎即乘流，西南到火洲。鬼门应苦夜，瘴浦不宜秋。岁贷胸穿老，朝飞鼻饮头。死生离骨肉，荣辱间朋游。弃置一身在，平生万事休。鹰鹯遭误逐，豺虎怯真投。忆昨京华子，伤今边地囚。愿陪鹦鹉乐，希并鹧鸪留。日月渝乡思，烟花换客愁。幸逢苏伯玉，回借水亭幽。山柏张青盖，江蕉卷绿油。乘闲无火宅，因放有渔舟。适越心当是，居夷迹可求。古来尧禅舜，何必罪驩兜。
赦到不得归题江上石:家住东京里，身投南海西。风烟万里隔，朝夕几行啼。圣主讴歌洽，贤臣法令齐。忽闻铜柱使，走马报金鸡。弃市沾皇渥，投荒漏紫泥。魂疲山鹤路，心醉跕鸢溪。天鉴诛元恶，宸慈恤远黎。五方思寄刃，万姓喜然脐。自幼输丹恳，何尝玷白圭。承言窜遐魅，雪枉间深狴。坟垄无由谒，京华岂重跻。炎方谁谓广，地尽觉天低。百卉杂殊怪，昆虫理赖暌。闭藏元不蛰，摇落反生荑。疟瘴因兹苦，穷愁益复迷。火云蒸毒雾，阳雨濯阴霓。周乘安交趾，王恭辑画题。少宽穷涸鲋，犹愍触藩羝。配宅邻州廨，斑苗接野畦。山空闻斗象，江静见游犀。翰墨思诸季，裁缝忆老妻。小儿应离褓，幼女未攀笄。梦蝶翻无定，蓍龟讵有倪。谁能竟此曲，曲尽气酸嘶。
答魑魅代书寄家人:魑魅来相问，君何失帝乡。龙钟辞北阙，蹭蹬守南荒。览镜怜双鬓，沾衣惜万行。抱愁那去国，将老更垂裳。影答余他岁，恩私宦洛阳。三春给事省，五载尚书郎。黄阁游鸾署，青缣御史香。扈巡行太液，陪宴坐明光。渭北升高苑，河南祓禊场。烟花恒献赋，泉石每称觞。暇日从休浣，高车映道傍。迎宾就丞相，选士谒昭王。侍宠言犹得，承欢谓不忘。一朝贻厚谴，五宅竟同防。凶竖曾驱策，权豪岂易当。款颜因侍从，接武在文章。且惧威非虤贝，宁知心是狼。身犹纳履误，情为覆盆伤。可叹缘成业，非关行昧藏。喜逢今改旦，正朔复归唐。河谶随龙马，天书逐凤凰。朝容欣旧则，宸化美初纲。告善雕旌建，收冤锦旆张。宰臣更献纳，郡守各明扬。礼乐移三统，舟车会八方。云沙降白遂，秦陇献烧当。三赦重天造，千推极国详。大招思复楚，于役限维桑。涨海缘真腊，崇山压古棠。雕题飞栋宇，儋耳间衣裳。伏枕神馀劣，加餐力未强。空庭游翡翠，穷巷倚桄榔。缘体分殊昔，回眸宛异常。吉凶恒委郑，年寿会询唐。家本传清白，官移重挂床。上京无薄产，故里绝穷庄。碧玉先时费，苍头此自将。兴言叹家口，何处待赢粮。计吏从都出，传闻大小康。降除沾二弟，离拆已三房。剑外悬销骨，荆南预断肠。音尘黄耳间，梦想白眉良。复此单栖鹤，衔雏愿远翔。何堪万里外，云海已溟茫。戚属甘胡越，声名任秕糠。由来休愤命，命也信苍苍。独坐寻周易，清晨咏老庄。此中因悟道，无问入猖狂。
度安海入龙编:我来交趾郡，南与贯胸连。四气分寒少，三光置日偏。尉佗曾驭国，翁仲久游泉。邑屋遗甿在，鱼盐旧产传。越人遥捧翟，汉将下看鸢。北斗崇山挂，南风涨海牵。别离频破月，容鬓骤催年。昆弟推由命，妻孥割付缘。梦来魂尚扰，愁委疾空缠。虚道崩城泪，明心不应天。
从崇山向越常:朝发崇山下，暮坐越常阴。西从杉谷度，北上竹溪深。竹溪道明水，杉谷古崇岑。差池将不合，缭绕复相寻。桂叶藏金屿，藤花闭石林。天窗虚的的，云窦下沉沉。造化功偏厚，真仙迹每临。岂徒探怪异，聊欲缓归心。
哭苏眉州崔司业二公:涣汗天中发，伶俜海外旋。长沙遇太守，问旧几人全。国宝亡双杰，天才丧两贤。大名齐弱岁，高德并中年。礼乐羊叔子，文章王仲宣。相看尚玄鬓，相次入黄泉。流放蛮陬阔，乡关帝里偏。亲朋云雾拥，生死岁时传。崔昔挥宸翰，苏尝济巨川。绛衣陪下列，黄阁谬差肩。及此俱冥昧，云谁叙播迁。隼舆怀旧辙，鳣馆想虚筵。家爱方休杵，皇慈更撤县。铭旌西蜀路，骑吹北邙田。陇树应秋矣，江帆故杳然。罢琴明月夜，留剑白云天。涕泗湘潭水，凄凉衡峤烟。古来修短分，神理竟难筌。
哭道士刘无得:闻有玄都客，成仙不易祈。蓬莱向清浅，桃杏欲芳菲。缩地黄泉出，升天白日飞。少微星夜落，高掌露朝晞。吐甲龙应出，衔符鸟自归。国人思负局，天子惜被衣。花月留丹洞，琴笙合翠微。嗟来子桑扈，尔独返于几。
寒食:普天皆灭焰，匝地尽藏烟。不知何处火，来就客心然。
回波词:回波尔时佺期，流向岭外生归。身名已蒙齿录，袍笏不复牙绯。
上巳日祓禊渭滨应制:宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
奉和幸韦嗣立山庄应制:东山朝日翠屏开，北阙晴空彩仗来。喜遇天文七曜动，少微今夜近三台。
夜宴安乐公主宅:濯龙门外主家亲，鸣凤楼中天上人。自有金杯迎甲夜，还将绮席代阳春。
苑中遇雪应制:北阙彤云掩曙霞，东风吹雪舞仙家。琼章定少千人和，银树长芳六出花。
饯唐永昌（一作饯唐郎中洛阳令）:洛阳旧有神明宰，辇毂由来天地中。馀邑政成何足贵，因君取则四方同。
狱中闻驾幸长安二首:传闻圣旨向秦京，谁念羁囚滞洛城。扈从由来是方朔，为申冤气在长平。无事今朝来下狱，谁期十月是横河。君看鹰隼俱堪击，为报蜘蛛收网罗。
邙山:北邙山上列坟茔，万古千秋对洛城。城中日夕歌钟起，山上唯闻松柏声。
句:周原五稼起，云海百川归。愿此零陵燕，长随征旆飞。（《春雨》。《诗式》）
陪张燕公登南楼:抑郁何以欢，阴氛亦登望。孤岛轻雾里，行舟白波上。目劳西北云，心醉东南嶂。昔日青溪子，胡然此无状。
酬燕公出湖见寄:纶綍有成命，旌麾不可攀。湘川朝目断，荆阙夕波还。果枉东瞻唱，兴言夕放闲。携琴仙洞中，置酒灉湖上。芳景恣行乐，谪居忽如忘。聚散本相因，离情自悲怅。鸾翮非常戢，鹏天会昭旷。永怀宛洛游，曾是弹冠望。
奉和张燕公早霁南楼:方曙跻南楼，凭轩肆遐瞩。物华荡暄气，春景媚晴旭。川霁湘山孤，林芳楚郊缛。列岩重叠翠，远岸逶迤绿。风帆摩天垠，鱼艇散弯曲。鸿归鹤舞送，猿叫莺声续。群动皆熙熙，噫予独羁束。常钦才子意，忌鵩伤踡跼。雅尚骚人文，怀沙何迫促。未知二贤意，去矣从所欲。
灉湖作:三湖返入两山间，畜作灉湖弯复弯。暑雨奔流潭正满，微霜及潦水初还。水还波卷溪潭涸，绿草芊芊岸崭岝。适来飞棹共回旋，已复扬鞭恣行乐。道旁耆老步跹跹，楚言兹事不知年。试就湖边披草径，莫疑东海变桑田。君讶今时尽陵陆，我看明岁更沦涟。来今自昔无终始，人事回环常若是。应思阙下声华日，谁谓江潭旅游子。初贞正喜固当然，往蹇来誉宜可俟。盈虚用舍轮舆旋，勿学灵均远问天。
和燕公岳州山城:为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
和尹懋秋夜游灉湖二首:政理常多暇，方舟此溯洄。吹笙虚洞答，举楫便风催。山暗云犹辨，潭幽月稍来。清溪无数曲，未尽莫先回。烟霭夕微蒙，幽湾赏未穷。舣舟待初月，褰幌招远风。鹤声聒前浦，渔火明暗丛。东山云壑意，不谓尔来同。
陪燕公游灉湖上寺:江外多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦裴回。
答张燕公翻著葛巾见呈之作:美酒值芳春，醒馀气益真。降欢时倒履，乘兴偶翻巾。徐榻思方建，左车理自均。傲然歌一曲，一醉濯缨人。
奉答燕公:语别意凄凄，零陵湘水西。佳人金谷返，爱子洞庭迷。旧馆逢花发，他山值鸟啼。江天千里望，谁见绿蘋齐。
奉和圣制同二相已下群官乐游园宴:爽垲三秦地，芳华二月初。酺承奠璧罢，宴是合钱馀。柳翠垂堪结，桃红卷欲舒。从容会鹓鹭，延曼戏龙鱼。喜气流云物，欢声浃里闾。圣恩将报厚，请述记言书。
奉和圣制答张说扈从南出雀鼠谷:轩辕应顺动，力牧正趋陪。道合殷为砺，时行楚有材。省方西礼设，振旅北京回。地理分中壤，天文照上台。寒依汾谷去，春入晋郊来。窃比康衢者，长歌仰大哉。
奉和圣制送张说上集贤学士赐宴赋得莲字:浅术方观海，深恩忽见天。学开丹殿籍，名与石渠贤。良辅膺休命，微生谬采甄。春馀仍哢鸟，夏近未舒莲。笺札来宸禁，衣冠集诏筵。史臣知醉德，欲记升中年。
奉答燕公:谁道零陵守，东过此地游。友僚同省阁，昆弟接荆州。我逐江潭雁，君随海上鸥。屡伤神气阻，久别鬓毛秋。疑岭春应遍，阳台雨欲收。主人情未尽，高驾少淹留。
陪张燕公行郡竹篱:良臣乃国宝，麾守去承明。外户人无闭，浮江兽已行。随来晋盗逸，民化蜀风清。郛郭从彝典，州闾荷德声。小人投天涯，流落巴丘城。所赖中和作，优游凿与耕。
和燕公别灉湖:南湖美泉石，君子玩幽奇。湾澳陪临泛，岩峿共践窥。秋风赪桂竦，春景绿杨垂。郢路委分竹，湘滨拥去麾。枉帆怀胜赏，留景惜差池。水木且不弃，情由良可知。
奉酬燕公见归田赋垂赠之作:穷鸟婴笼缀，孤飞任播迁。鹪鹩王佐用，复此挫冲天。楚云何掩郁，湘水亦回邅。怀哉愧木雁，忽尔枉兰荃。愈疾同枚叔，销忧比仲宣。归途书可畏，弱操石犹坚。覆载虽云广，涔阳直块然。
和张燕公耗磨日饮（一作张说诗）:上月今朝减，流传耗磨辰。还将不事事，同醉俗中人。春来半月度，俗忌一朝闲。不酌他乡酒，无堪对楚山。
奉陪张燕公登南楼:君子每垂眷，江山共流眄。水远林外明，岩近雾中见。终日西北望，何处是京县。屡登高春台，徒使泪如霰。
秋夜陪张丞相赵侍御游灉湖二首:熊轼巴陵地，鹢舟湘水浔。江山与势远，泉石自幽深。杳霭入天壑，冥茫见道心。超然无俗事，清宴有空林。江上饶奇山，巑罗云水间。风和树色杂，苔古石文斑。巴俗将千溠，灉湖凡几湾。嬉游竟不尽，乘月泛舟还。
同燕公泛洞庭:风光淅淅草中飘，日彩荧荧水上摇。幸奏潇湘云壑意，山旁容与动仙桡。
奉答燕公:郡远途且艰，宜悲良自得。胡为心独尔，惠好在南国。亦既清颜披，冏然良愿克。与君兰时会，群物如藻饰。烟景惜欢赏，云山起翰墨。接艺奇思微，偶谈玄言直。永日不知倦，逾旬犹谓亟。如何酌离尊，移棹巴城侧。浦口劳长望，舟中独太息。疾风吹飞帆，倏忽南与北。目尽不复见，怀哉无终极。唯当衡峰上，遥辨湖水色。
美女篇:东邻美女实名倡，绝代容华无比方。浓纤得中非短长，红素天生谁饰妆。桂楼椒阁木兰堂，绣户雕轩文杏梁。屈曲屏风绕象床，萎蕤翠帐缀香囊。玉台龙镜洞彻光，金炉沉烟酷烈芳。遥闻行佩音锵锵，含娇欲笑出洞房。二八三五闺心切，褰帘卷幔迎春节。清歌始发词怨咽，鸣琴一弄心断绝。借问哀怨何所为，盛年情多心自悲。须臾破颜倏敛态，一悲一喜并相宜。何能见此不注心，惜无媒氏为传音。可怜盈盈直千金，谁家君子为藁砧。
自荆湖入朝至岳阳奉别张燕公:五载朝天子，三湘逢旧僚。扁舟方辍棹，清论遂终朝。远树烟间没，长江地际摇。帝城驰梦想，归帆满风飙。
游灉湖上寺:春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
和张燕公湘中九日登高:重阳初启节，无射正飞灰。寂寞风蝉至，连翩霜雁来。山棠红叶下，岸菊紫花开。今日桓公座，多愧孟嘉才。
奉别张岳州说二首（一作答张燕公岳州宴别）:长沙辞旧国，洞庭逢故人。薰兰敦久要，披雾转相亲。岁月空嗟老，江山不惜春。忽闻黄鹤曲，更作白头新。平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危旆，朝夕为君悬。
入朝别张燕公:华容佳山水，之子厌承明。符竹纡小郡，江湖被德声。三年计吏入，路指巴丘城。凫舟才结缆，驺驾已相迎。别离他乡酒，委曲故人情。孤屿早烟薄，长波晚气清。辛勤方远骛，胜赏屡难并。回瞻洞庭浦，日暮愁云生。
桐竹赠张燕公:北竹青桐北，南桐绿竹南。竹林君早爱，桐树我初贪。凤栖桐不愧，凤食竹何惭。栖食更如此，馀非凤所堪。
正朝上左相张燕公:岁去愁终在，春还命不来。长吁问丞相，东阁几时开。
道峡似巫山:江如晓天静，石似暮云张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
巫山高（一作沈佺期诗）:巫山高不极，合沓状奇新。暗谷疑风雨，阴崖若鬼神。月明三峡晓，潮满九江春。为问阳台客，应知入梦人。
送泉州李使君之任:傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
长门怨（一作张修之诗）:长门落景尽，洞房秋月明。玉阶草露积，金屋网尘生。妾妒今应改，君恩惜未平。寄语临邛客，何时作赋成。
巫山:流景一何速，年华不可追。解佩安所赠，怨咽空自悲。
送王汶宰江阴:郡北乘流去，花间竟日行。海鱼朝满市，江鸟夜喧城。让酒非关病，援琴不在声。应缘五斗米，数日滞渊明。
婺州留别邓使君:西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
祭汾阴乐章。太和:於穆圣皇，六叶重光。太原刻颂，后土疏场。宝鼎呈符，歊云孕祥。礼乐备矣，降福穰穰。
大堤曲:南国多佳人，莫若大堤女。玉床翠羽帐，宝袜莲花距。魂处自目成，色授开心许。迢迢不可见，日暮空愁予。
东飞伯劳歌:青田白鹤丹山凤，婺女姮娥两相送。谁家绝世绮帐前，艳粉红脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裙兰麝香。春去花枝俄易改，可叹年光不相待。
出塞:侠客重恩光，骢马饰金装。瞥闻传羽檄，驰突救边荒。歙野山川动，嚣天旌旆扬。吴钩明似月，楚剑利如霜。电断冲胡塞，风飞出洛阳。转战磨笄俗，横行戴斗乡。手擒郅支长，面缚谷蠡王。将军占太白，小妇怨流黄。騕褭青丝骑，娉婷红粉妆。三春莺度曲，八月雁成行。谁堪坐愁思，罗袖拂空床。
与国贤良夜歌二首:柳台临新堰，楼堞相重复。窈窕凤凰姝，倾城复倾国。杏间花照灼，楼上月裴回。带娇移玉柱，含笑捧金杯。
咏屏风:绮阁云霞满，芳林草树新。鸟惊疑欲曙，花笑不关春。山对弹琴客，溪留垂钓人。请看车马客，行处有风尘。
书怀:心为明时尽，君门尚不容。田园迷径路，归去欲何从。
流所赠张锡:黄叶因风下，甘从洛浦隈。白云何所为，还出帝乡来。
临高台:汉主事祁连，良人在高阙。空台寂已暮，愁坐变容发。泛艳春幌风，裴回秋户月。可怜军书断，空使流芳歇。
初出京邑有怀旧林:赋生期独得，素业守微班。外忝文学知，鸿渐鹓鹭间。内倾水木趣，筑室依近山。晨趋天日晏，夕卧江海闲。松风生坐隅，仙禽舞亭湾。曙云林下客，霁月池上颜。虽曰坐郊园，静默非人寰。时步苍龙阙，宁异白云关。语济岂时顾，默善忘世攀。世网余何触，天涯谪南蛮。回首思洛阳，喟然悲贞艰。旧林日夜远，孤云何时还。
稍秋晓坐阁，遇舟东下扬州，即事寄上族父江阳令:虎啸山城晚，猿鸣江树秋。红林架落照，青峡送归流。归流赴淮海，征帆下扬州。族父江阳令，盛业继前修。文掩崔亭伯，德齐陈太丘。时哉惜未与，千载且为俦。忆昔山阳会，长怀东上游。称觞阮林下，赋雪谢庭幽。道浓礼自略，气舒文转遒。高情薄云汉，酣态坐芳洲。接席复连轸，出入陪华輈。独善与兼济，语默奉良筹。岁月欢无已，风雨暗飕飕。掌宪时持节，为邦邈海头。子人惠虽树，苍生望且留。微躬趋直道，神甸忝清猷。仙台适西步，蛮徼忽南浮。宇内皆安乐，天涯独远投。忠信徒坚仗，神明岂默酬。观生海漫漫，稽命天悠悠。云昏巴子峡，月远吴王楼。怀昔明不寐，悲令岁属周。喟无排云翮，暂得抒离忧。空洒沾红泪，万里逐行舟。
让帝挽歌词二首:泰伯玄风远，延州德让行。阖棺追大节，树羽册鸿名。地户迎天仗，皇阶失帝兄。还闻汉明主，遗剑泣东平。朝天驰马绝，册帝□宫祖。恍惚陵庙新，萧条池馆古。万化一朝空，哀乐此路同。西园有明月，修竹韵悲风。
十月梅花书赠:君不见巴乡气候与华别，年年十月梅花发。上苑今应雪作花，宁知此地花为雪。自从迁播落黔巴，三见江上开新花。故园风花虚洛汭，穷峡凝云度岁华。花情纵似河阳好，客心倍伤边候早。春候飒惊楼上梅，霜威未落江潭草。江水侵天去不还，楼花覆帘空坐攀。一向花前看白发，几回梦里忆红颜。红颜白发云泥改，何异桑田移碧海。却想华年故国时，唯馀一片空心在。空心吊影向谁陈，云台仙阁旧游人。傥知巴树连冬发，应怜南国气长春。
岁晚还京台望城阙成口号先赠交亲:紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。
送苏八给事出牧徐州用芳韵:金鼎属元方，琐闱连季常。畏盈聊出守，分命乃维良。晓骑辞朝远，春帆向楚常。贤哉谦自牧，天下咏馀芳。
上幸皇太子新院应制:佳气晓葱葱，乾行入震宫。前星迎北极，少海被南风。视膳铜楼下，吹笙玉座中。训深家以正，义举俗为公。父子成钊合，君臣禹启同。仰天歌圣道，犹愧乏雕虫。
奉和李令扈从温泉宫赐游骊山韦侍郎别业:风后轩皇佐，云峰谢客居。承恩来翠岭，缔赏出丹除。飞盖松溪寂，清笳玉洞虚。窥岩详雾豹，过水略泉鱼。乡入无何有，时还上古初。伊皋羞过狭，魏丙服粗疏。白雪缘情降，青霞落卷舒。多惭郎署在，辄继国风馀。
季冬送户部郎中使黔府选补:握镜均荒服，分衡得大同。征贤一台上，补吏五谿中。雨露将天泽，文章播国风。汉庭暌直谅，楚峡望清通。马逐霜鸿渐，帆沿晓月空。还期凤池拜，照耀列星宫。
途中口号（一作郭向诗）:抱玉三朝楚，怀书十上秦。年年洛阳陌，花鸟弄归人。
南望楼:去国三巴远，登楼万里春。伤心江上客，不是故乡人。
临川送别:秋郊日半隐，野树烟初映。风水正萧条，那甚动离咏。
题殿前桂叶:桂树生南海，芳香隔楚山。今朝天上见，疑是月中攀。
奉和受图温洛应制:八神扶玉辇，六羽警瑶谿。戒道伊川北，通津涧水西。御图开洛匮，刻石与天齐。瑞日波中上，仙禽雾里低。微臣矫羽翮，抃舞接鸾鹥。
雅琴篇:亭亭峄阳树，落落千万寻。独抱出云节，孤生不作林。影摇绿波水，彩绚丹霞岑。直干思有托，雅志期所任。匠者果留盼，雕斫为雅琴。文以楚山玉，错以昆吾金。虬凤吐奇状，商徵含清音。清音雅调感君子，一抚一弄怀知己。不知钟期百年馀，还忆朝朝几千里。马卿台上应芜没，阮籍帷前空已矣。山情水意君不知，拂匣调弦为谁理。调弦拂匣倍含情，况复空山秋月明。陇水悲风已呜咽，离鹍别鹤更凄清。将军塞外多奇操，中散林间有正声。正声谐风雅，欲竟此曲谁知者。自言幽隐乏先容，不道人物知音寡。谁能一奏和天地，谁能再抚欢朝野。朝野欢娱乐未央，车马骈阗盛彩章。岁岁汾川事箫鼓，朝朝伊水听笙簧。窈窕楼台临上路，妖娆歌舞出平阳。弹弦本自称仁祖，吹管由来许季长。犹怜雅歌淡无味，渌水白云谁相贵。还将逸词赏幽心，不觉繁声论远意。传闻帝乐奏钧天，傥冀微躬备五弦。愿持东武宫商韵，长奉南熏亿万年。
三妇艳:大妇能调瑟，中妇咏新诗。小妇独无事，花庭曳履綦。上客且安坐，春日正迟迟。
别离怨:荡子戍辽东，连年信不通。尘生锦步障，花送玉屏风。只怨红颜改，宁辞玉簟空。系书春雁足，早晚到云中。
寒食（一作沈佺期诗）:普天皆灭焰，匝地尽藏烟。不知何处火，来就客心然。
览镜（一作李嗣宗诗）:岁去红颜尽，愁来白发新。今朝开镜匣，疑是别逢人。
独愁:闻道成都酒，无钱亦可求。不知将几斗，销得此来愁。
昭君怨三首:汉道方全盛，朝廷足武臣。何须薄命妾，辛苦事和亲。掩泪辞丹凤，衔悲向白龙。单于浪惊喜，无复旧时容。胡地无花草，春来不似春。自然衣带缓，非是为腰身。
春雪:春雪满空来，触处似花开。不知园里树，若个是真梅。
逸人歌赠李山人:上有尧兮下有由，眠松阳兮漱颍流。其貌古，其心幽，浩歌一曲兮林壑秋。道险可惊兮人莫用，乐天知命兮守岩洞。时击磬兮嗟鸣凤，吾欲知往古之不可追，自悠悠于凡梦。
谪南海过始兴广胜寺果上人房（一作过韶州广界寺）:零落嗟残命，萧条托胜因。方烧三界火，遽洗六情尘。隔岭天花发，凌空月殿新。谁令乡国梦，终此学分身。
咏院中丛竹:擢擢当轩竹，青青重岁寒。心贞徒见赏，箨小未成竿。
和吕御史咏院中丛竹:闻君庭竹咏，幽意岁寒多。叹息为冠小，良工将奈何。
闺怨（《搜玉集》作张炫诗）:去年离别雁初归，今夜裁缝萤已飞。征客近来音信断，不知何处寄寒衣。
行路难:君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。朱楼银阁正平生，碧草青苔坐芜漫。当春对酒不须疑，视日相看能几时。春风吹尽燕初至，此时自为称君意。秋露萎草鸿始归，此时衰暮与君违。人生翻覆何常定，谁保容颜无是非。
别亲朋:畏途方万里，生涯近百年。不知将白首，何处入黄泉。
海上作:旷哉潮汐池，大矣乾坤力。浩浩去无际，沄沄深不测。崩腾翕众流，泱漭环中国。鳞介错殊品，氛霞饶诡色。天波混莫分，岛树遥难识。汉主探灵怪，秦王恣游陟。搜奇大壑东，竦望成山北。方术徒相误，蓬莱安可得。吾君略仙道，至化孚淳默。惊浪晏穷溟，飞航通绝域。马韩底厥贡，龙伯修其职。粤我遘休明，匪躬期正直。敢输鹰隼执，以间豺狼忒。海路行已殚，輶轩未皇息。劳歌玄月暮，旅睇沧浪极。魏阙渺云端，驰心附归冀。
回波辞:回波尔时酒卮，微臣职在箴规。侍宴既过三爵，喧哗窃恐非仪。
秋晚度废关:秦郊平旧险，周德眷遗黎。始闻清夜柝，俄见落封泥。物色来无限，津途去不迷。空亭谁问马，闲戍但鸣鸡。山月寒弥净，河风晓更凄。赠言杨伯起，非复是关西。
上元:九陌连灯影，千门度月华。倾城出宝骑，匝路转香车。烂熳惟愁晓，周游不问家。更逢清管发，处处落梅花。
赠皇甫侍御赴都八首:东南之美，生于会稽。牛斗之气，蓄于昆溪。有瑶者玉，连城是齐。有威者凤，非梧不栖。猗嗟众珍，以况君子。公侯之胄，必复其始。利器长材，温仪峻峙。道心惟微，厥用允塞。德辉不泯，而映邦国。静以有神，动而作则。九皋千里，其声不忒。粤在古昔，分官厥初。刺邪矫枉，非贤勿居。棱棱直指，烈烈方书。苍玉鸣珮，绣衣登车。绰绰夫君，是膺柱下。准绳有望，名器无假。宠盖伯山，气雄公雅。立朝正色，俟我能者。载怀朋情，尝接闲宴。好洽昆弟，官联州县。如彼松竹，春荣冬蒨。柯叶蔼然，下渝霜霰。会合非我，关山坐违。离鸿晓引，别叶秋飞。騑骖徐动，尊饯相依。远情超忽，岐路光辉。金石其心，芝兰其室。言语方间，音徽自溢。肃子风威，严子霜质。赠言岁暮，以保贞吉。
秋庭夜月有怀:游客三江外，单栖百虑违。山川忆处近，形影梦中归。夜月明虚帐，秋风入捣衣。从来不惯别，况属雁南飞。
明月:三五月华流炯光，可怜怀归郢路长。逾江越汉津无梁，遥遥永夜思茫茫。昭君失宠辞上宫，蛾眉婵娟卧毡穹。胡人琵琶弹北风，汉家音信绝南鸿。昭君此时怨画工，可怜明月光朣胧。节既秋兮天向寒，沅有漪兮湘有澜，沅湘纠合淼漫漫。洛阳才子忆长安，可怜明月复团团。逐臣恋主心愈恪，弃妻思君情不薄。已悲芳岁徒沦落，复恐红颜坐销铄。可怜明月方照灼，向影倾身比葵藿。
严陵祠:汉主召子陵，归宿洛阳殿。客星今安在，隐迹犹可见。水石空潺湲，松篁尚葱蒨。岸深翠阴合，川回白云遍。幽径滋芜没，荒祠幂霜霰。垂钓想遗芳，掇蘋羞野荐。高风激终古，语理忘荣贱。方验道可尊，山林情不变。
度涂山:小年弄文墨，不识戎旅难。一朝事鞞鼓，策马度涂山。涂山横地轴，万里留荒服。悠悠正旆远，騑骖一何速。流月挥金戈，惊风折寒木。行闻汉飞将，还向皋兰宿。
永泰公主挽歌二首:秾华从妇道，釐降适诸侯。河汉天孙合，潇湘帝子游。关雎方作训，鸣凤自相求。可叹凌波迹，东川遂不流。舜华徂北渚，宸思结南阳。盭绶哀荣备，游轩宠悼彰。三川谋远日，八水宅连冈。无复秦楼上，吹箫下凤凰。
妾薄命:有女妖且丽，裴回湘水湄。水湄兰杜芳，采之将寄谁。瓠犀发皓齿，双蛾颦翠眉。红脸如开莲，素肤若凝脂。绰约多逸态，轻盈不自持。尝矜绝代色，复恃倾城姿。子夫前入侍，飞燕复当时。正悦掌中舞，宁哀团扇诗。洛川昔云遇，高唐今尚违。幽阁禽雀噪，闲阶草露滋。流景一何速，年华不可追。解佩安所赠，怨咽空自悲。
奉和登骊山高顶寓目应制:銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
幸梨园观打球应制:令节重遨游，分镳应彩球。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
奉和幸白鹿观应制:玉府凌三曜，金坛驻六龙。彩旒悬倒景，羽盖偃乔松。玄圃灵芝秀，华池瑞液浓。谬因沾舜渥，长愿奉尧封。
侍宴安乐公主新宅应制:紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸兹联棣萼，何以接邹枚。。
送金城公主适西蕃:广化三边静，通烟四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。
奉和幸新丰温泉宫应制:秦王登碣石，周后袭昆仑。何必在遐远，方称万宇尊。我皇顺时豫，星驾动轩辕。雄戟交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤凰原。绝壁苍苔古，灵泉碧溜温。参差开水殿，窈窕敞岩轩。丰邑模犹在，骊宫迹尚存。烟松衔翠幄，雪径绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。
奉和幸韦嗣立山庄侍宴应制:三光回斗极，万骑肃钩陈。地若游汾水，畋疑历渭滨。圆塘冰写镜，遥树露成春。弦奏鱼听曲，机忘鸟狎人。筑岩思感梦，磻石想垂纶。落景摇红壁，层阴结翠筠。素风纷可尚，玄泽蔼无垠。薄暮清笳动，天文焕紫宸。
兴庆池侍宴应制:銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢不极，长游云汉几昭回。
奉和立春内出彩花树应制:銮辂青旂下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
奉和正旦赐宰臣柏叶应制:绿叶迎春绿，寒枝历岁寒。愿持柏叶寿，长奉万年欢。
游泾川琴溪:环潭澄晓色，叠嶂照秋影。幽致欣所逢，纷虑自兹屏。。
夜宴安乐公主宅:王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
奉和圣制幸韦嗣立山庄应制:鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
饯唐永昌:闻君墨绶出丹墀，双舄飞来伫有期。寄谢铜街攀柳日，无忘粉署握兰时。
奉和圣制立春日侍宴内殿出剪彩花应制:剪彩迎初候，攀条故写真。花随红意发，叶就绿情新。嫩色惊衔燕，轻香误采人。应为熏风拂，能令芳树春。
奉和人日清晖阁宴群臣遇雪应制:出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长寿万年春。
奉和七夕两仪殿会宴应制:青女三秋节，黄姑七日期。星桥度玉珮，云阁掩罗帷。河气通仙掖，天文入睿词。今宵望灵汉，应得见蛾眉。
奉和九日幸临渭亭登高应制:秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
奉和九月九日登慈恩寺浮屠应制:出豫乘秋节，登高陟梵宫。皇心满尘界，佛迹现虚空。日月宜长寿，人天得大通。喜闻题宝偈，受记莫由同。
安乐公主移入新宅侍宴应制同用开字:云物中京晓，天人外馆开。飞桥象河汉，悬榜学蓬莱。北阙临仙槛，南山送寿杯。一窥轮奂毕，惭恧栋梁材。
奉和送金城公主适西蕃应制（一作崔日用诗）:圣后经纶远，谋臣计画多。受降追汉策，筑馆许戎和。俗化乌孙垒，春生积石河。六龙今出饯，双鹤愿为歌。
奉和圣制登骊山高顶寓目应制:皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。
奉和幸白鹿观应制:云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，欣承道德篇。
哭仆射鄂公杨再思:两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。
人日侍宴大明宫应制:宝契无为属圣人，雕舆出幸玩芳辰。平楼半入南山雾，飞阁旁临东墅春。夹路秾花千树发，垂轩弱柳万条新。处处风光今日好，年年愿奉属车尘。
奉和初春幸太平公主南庄应制:主第岩扃驾鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
奉和幸安乐公主山庄应制:六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
奉和幸大荐福寺（寺乃中宗旧宅）:宝地龙飞后，金身佛现时。千花开国界，万善累皇基。北阙承行幸，西园属住持。天衣拂旧石，王舍起新祠。刹凤迎雕辇，幡虹驻彩旗。洞沾小雨润，窃仰大风诗。
奉和幸长安故城未央宫应制:夙驾移天跸，凭轩览汉都。寒烟收紫禁，春色绕黄图。旧史遗陈迹，前王失霸符。山河寸土尽，宫观尺椽无。崇高惟在德，壮丽岂为谟。茨室留皇鉴，熏歌盛有虞。
奉和幸韦嗣立山庄侍燕应制:贤族唯题里，儒门但署乡。何如表岩洞，宸翰发辉光。地在兹山曲，家临郃水阳。六龙驻旌罕，四牡耀旂常。北斗临台座，东山入庙堂。天高羽翼近，主圣股肱良。野竹池亭气，村花涧谷香。纵然怀豹隐，空愧蹑鹓行。
奉和元日赐群臣柏叶应制:器乏雕梁器，材非构厦材。但将千岁叶，常奉万年杯。
苑中人日遇雪应制:始见青云干律吕，俄逢瑞雪应阳春。今日回看上林树，梅花柳絮一时新。
奉和圣制幸韦嗣立山庄应制:廊庙心存岩壑中，銮舆瞩在灞城东。逍遥自在蒙庄子，汉主徒言河上公。
秋朝木芙蓉:水面芙蓉秋已衰，繁条偏是著花迟。平明露滴垂红脸，似有朝愁暮落时。
侍宴桃花园咏桃花应制:红萼竞燃春苑曙，粉茸新吐御筵开。长年愿奉西王母，近侍惭无东朔才。
奉和九日幸临渭亭登高应制得馀字:望幸三秋暮，登高九日初。朱旗巡汉苑，翠帟俯秦墟。宠极萸房遍，恩深菊酎馀。承欢何以答，万亿奉宸居。
奉和九月九日登慈恩寺浮图应制:天跸三乘启，星舆六辔行。登高凌宝塔，极目遍王城。神卫空中绕，仙歌云外清。重阳千万寿，率舞颂升平。
奉和幸安乐公主山庄应制:西郊窈窕凤凰台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，仿佛疑从星汉回。
送张亶赴朔方应制（一作刘宪诗）:命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。
陪幸长宁公主林亭（一作刘宪诗）:公主林亭地，清晨降玉舆。画桥飞渡水，仙阁迥临虚。新晴看蛱蝶，早夏摘芙蕖。文酒娱游盛，忻叨侍从馀。
陪幸五王宅（一作刘宪诗）:北斗枢机任，西京肺腑亲。畴昔王门下，今兹制幸晨。恩来山水被，圣作管弦新。绕座薰红药，当轩暗绿筠。摘荷才早夏，听鸟尚馀春。行漏金徒晓，风烟是观津。
三会寺应制（一作刘宪诗）:岧峣仓史台，敞朗绀园开。戒旦壶人警，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒出尘埃。
荐福寺应制（一作刘宪诗）:地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。
陪游上苑遇雪（一作刘宪诗）:龙骖晓入望春宫，正逢春雪舞春风。花光并在天文上，寒气行销御酒中。
奉和九日幸临渭亭登高应制得风字:重九临商节，登高出汉宫。正逢萸实满，还对菊花丛。霁云开就日，仙藻丽秋风。微臣预在镐，窃抃遂无穷。
奉和九月九日登慈恩寺浮图应制:沙界人王塔，金绳梵帝游。言从祇树赏，行玩菊丛秋。御酒调甘露，天花拂彩旒。尧年将佛日，同此庆时休。
奉和幸安乐公主山庄应制:诘旦重门闻警跸，传言太主奏山林。是日回舆罗万骑，此时欢喜赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。
夜宴安乐公主宅:金榜岧峣云里开，玉箫参差天际回。莫惊侧弁还归路，只为平阳歌舞催。
奉和九日幸临渭亭登高应制得亭字:远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
奉和九月九日登慈恩寺浮图应制:万乘临真境，重阳眺远空。慈云浮雁塔，定水映龙宫。宝铎含飙响，仙轮带日红。天文将瑞色，辉焕满寰中。
奉和九日幸临渭亭登高应制得枝字:重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。
侍宴旋师喜捷应制:蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。
梁王宅侍宴应制同用风字:梁园开胜景，轩驾动宸衷。早荷承湛露，修竹引薰风。九酝倾钟石，百兽协丝桐。小臣陪宴镐，献寿奉维嵩。
奉和九日幸临渭亭登高应制得明字:銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯泛菊英。九晨陪圣膳，万岁奉承明。
奉和九日幸临渭亭登高应制得臣字:九秋光顺豫，重节霁良辰。登高识汉苑，问道侍轩臣。菊花浮秬鬯，萸房插缙绅。圣化边陲谧，长洲鸿雁宾。
奉和九日幸临渭亭登高应制得日字:重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。
奉和九日幸临渭亭登高应制得直字:重阳乘令序，四野开晴色。日月数初并，乾坤圣登极。菊黄迎酒泛，松翠凌霜直。游海难为深，负山徒倦力。
奉和九日幸临渭亭登高应制得花字:九日报仙家，三秋转岁华。呼鹰下鸟路，戏马出龙沙。簪挂丹萸蕊，杯浮紫菊花。所愿同微物，年年共辟邪。
从宴桃花园咏桃花应制（本赵彦昭诗）:红萼竞燃春苑曙，莑茸新吐御筵开。长年愿奉西王宴，近侍惭无东朔才。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
奉和九日幸临渭亭登高应制得樽字:御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤鶱。微臣滥陪赏，空荷圣明恩。
奉和九日幸临渭亭登高应制得还字:时和素秋节，宸豫紫机关。鹤似闻琴至，人疑宴镐还。旷望临平野，潺湲俯暝湾。无因酬大德，空此愧崇班。
奉和圣制龙池篇:代邸东南龙跃泉，清漪碧浪远浮天。楼台影就波中出，日月光疑镜里悬。雁沼洄流成舜海，龟书荐社应尧年。大川既济惭为楫，报德空思奉细涓。
奉和九月九日登慈恩寺浮图应制:洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。
奉和九月九日登慈恩寺浮图应制:玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。
奉和九月九日登慈恩寺浮图应制:鹦林花塔启，凤辇顺时游。重九昭皇庆，大千扬帝休。耆闍妙法阐，王舍睿文流。至德覃无极，小臣歌讵酬。
奉和九月九日登慈恩寺浮图应制:扈跸游玄地，陪仙瞰紫微。似迈铢衣劫，将同羽化飞。雕戈秋日丽，宝剑晓霜霏。献觞乘菊序，长愿奉天晖。
奉和九月九日登慈恩寺浮图应制:净境重阳节，仙游万乘来。插萸登鹫岭，把菊坐蜂台。十地祥云合，三天瑞景开。秋风词更远，窃抃乐康哉。
奉和九月九日登慈恩寺浮图应制:应节萸房满，初寒菊圃新。龙旗焕辰极，凤驾俨香闉。莲井偏宜夏，梅梁更若春。一忻陪雁塔，还似得天身。
奉和九月九日登慈恩寺浮图应制:九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。
奉和九月九日登慈恩寺浮图应制:山豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰藉，终愧洽薰风。
奉和九月九日登慈恩寺浮图应制:飞塔凌霄起，宸游一届焉。金壶新泛菊，宝座即披莲。就日摇香辇，凭云出梵天。祥氛与佳色，相伴杂炉烟。
奉和九月九日登慈恩寺浮图应制:宝地邻丹掖，香台瞰碧云。河山天外出，城阙树中分。睿藻兰英秀，仙杯菊蕊薰。愿将今日乐，长奉圣明君。
奉和九月九日登慈恩寺浮图应制:九秋霜景净，千门晓望通。仙游光御路，瑞塔迥凌空。菊彩扬尧日，萸香绕舜风。天文丽辰象，窃抃仰层穹。
晦日宴高文学林亭:雪尽铜驼路，花照石崇家。年光开柳色，池影泛云华。赏洽情方远，春归景未赊。欲知多暇日，尊酒渍澄霞。
奉和九月九日登慈恩寺浮图应制:瑞塔临初地，金舆幸上方。空边有清净，觉处无馨香。雨霁微尘敛，风秋定水凉。兹辰采仙菊，荐寿庆重阳。
晦日宴高氏林亭:主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
侍宴长宁公主东庄应制:公门袭汉环，主第称秦玉。池架祥鳣序，山吹鸣凤曲。拂席萝薜垂，回舟芰荷触。平阳妙舞处，日暮清歌续。
采莲曲:锦楫沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
夜游曲:汉室欢娱盛，魏国文雅遒。许史多暮宿，应陈从夜游。西园宴公子，北里召王侯。讵似将军猎，空嗟亭尉留。
少年行:颍川豪横客，咸阳轻薄儿。田窦方贵幸，赵李新相知。轩盖终朝集，笙竽此夜吹。黄金盈箧笥，白日忽西驰。
中宗降诞日长宁公主满月侍宴应制:春殿猗兰美，仙阶柏树荣。地逢芳节应，时睹圣人生。月满增祥荚，天长发瑞灵。南山遥可献，常愿奉皇明。
奉和幸上官昭容院献诗四首:地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。尧茨姑射近，汉苑建章连。十五蓂知月，三千桃纪年。鸾歌随凤吹，鹤舞向鹍弦。更觅琼妃伴，来过玉女泉。宫掖贤才重，山林高尚难。不言辞辇地，更有结庐欢。池栋清温燠，岩窗起沍寒。幽亭有仙桂，圣主万年看。槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉舆图泰，长开锦翰裁。
送金城公主适西蕃应制:下嫁戎庭远，和亲汉礼优。笳声出虏塞，箫曲背秦楼。贵主悲黄鹤，征人怨紫骝。皇情眷亿兆，割念俯怀柔。
奉和幸望春宫送朔方大总管张仁亶:御跸下都门，军麾出塞垣。长杨跨武骑，细柳接戎轩。睿曲风云动，边威鼓吹喧。坐帷将阃外，俱是报明恩。
奉和九月九日登慈恩寺浮图应制:涌霄开宝塔，倒影驻仙舆。雁子乘堂处，龙王起藏初。秋风圣主曲，佳气史官书。愿献重阳寿，承欢万岁馀。
铜雀妓:日斜漳浦望，风起邺台寒。玉座平生晚，金尊妓吹阑。舞馀依帐泣，歌罢向陵看。萧索松风暮，愁烟入井阑。
胡笳曲:汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
折杨柳:青柳映红颜，黄云蔽紫关。忽闻边使出，枝叶为君攀。舞腰愁欲断，春心望不还。风花滚成雪，罗绮乱斑斑。
秋闺:征客向轮台，幽闺寂不开。音书秋雁断，机杼夜蛩催。虚幌风吹叶，闲阶露湿苔。自怜愁思影，常共月裴回。
人日重宴大明宫恩赐彩缕人胜应制:琼殿含光映早轮，玉鸾严跸望初晨。池开冻水仙宫丽，树发寒花禁苑新。佳气裴回笼细网，残霙淅沥染轻尘。良时荷泽皆迎胜，穷谷晞阳犹未春。
奉和春日幸望春宫:晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同葵藿倾阳早，愿比盘根应候荣。
奉和幸三会寺应制:鸟籀遗新阁，龙旂访古台。造书臣颉往，观迹帝羲来。睿览山川匝，宸心宇宙该。梵音随驻辇，天步接乘杯。旧苑经寒露，残池问劫灰。散花将捧日，俱喜圣慈开。
奉和幸大荐福寺（寺即中宗旧宅）:旧邸三乘辟，佳辰万骑留。兰图奉叶偈，芝盖拂花楼。国会人王法，宫还天帝游。紫云成宝界，白水作禅流。雁塔昌基远，鹦林睿藻抽。欣风大风曲，窃预小童讴。
同韦舍人早朝:瑞阙龙居峻，宸庭凤掖深。才良寄天綍，趋拜侣朝簪。飞马看来影，喧车识驻音。重轩轻雾入，洞户落花侵。闻有题新翰，依然想旧林。同声惭卞玉，谬此托韦金。
塞外三首:塞外萧条望，征人此路赊。边声乱朔马，秋色引胡笳。遥嶂侵归日，长城带晚霞。断蓬飞古戍，连雁聚寒沙。海暗云无叶，山春雪作花。丈夫期报主，万里独辞家。荒垒三秋夕，穷郊万里平。海阴凝独树，日气下连营。戎旆霜旋重，边裘夜更轻。将军犹转战，都尉不成名。折柳悲春曲，吹笳断夜声。明年汉使返，须筑受降城。阳鸟南飞夜，阴山北地寒。汉家征戍客，年岁在楼兰。玉塞朔风起，金河秋月团。边声入鼓吹，霜气下旌竿。海外归书断，天涯旅鬓残。子卿犹奉使，常向节旄看。
春怨:春朝物候妍，愁妇镜台前。风吹数蝶乱，露洗百花鲜。试出褰罗幌，还来著锦筵。曲中愁夜夜，楼上别年年。不及随萧史，高飞向紫烟。
贬降至汝州广城驿:近郊凭汝海，遐服指江干。尚忆趋朝贵，方知失路难。曙宫平乐远，秋泽广城寒。岸苇新花白，山梨晚叶丹。乡关千里暮，岁序四时阑。函塞云间别，旋门雾里看。夙年追騄骥，暮节仰鹓鸾。疲驽劳垂耳，骞腾讵矫翰。将调梅铉实，不正李园冠。荆玉终无玷，随珠忽已弹。晓装违巩洛，夕梦在长安。北上频伤阮，西征未学潘。倾车无共辙，同派有殊澜。去去怀知己，何由报一餐。
哭郎著作:诗礼康成学，文章贾谊才。巳年人得梦，庚日鸟为灾。书草藏天阁，琴声入夜台。荒阶罗驳藓，虚座网浮埃。白马宾徒散，青乌陇隧开。空怜门下客，怀旧几迟回。
咏黄莺儿:欲转声犹涩，将飞羽未调。高风不借便，何处得迁乔。
百舌:百舌鸣高树，弄音无常则。借问声何烦，末俗不尚默。
奉和圣制送张说上集贤学士赐宴（赋得迎字）:盛业光书府，征人尽国英。丝纶贤得相，群俊学为名。宠命垂天锡，崇恩发睿情。熏风清禁籞，文殿述皇明。日霁庭阴出，池曛水气生。欢娱此无限，诗酒自相迎。
奉和御制乾曜与张说宋璟同日上官命宴都堂赐诗:睿作超千古，湛恩育万人。递迁俱荷泽，同拜忽为邻。道合徽音畅，芳辰景命新。鼓钟崇享礼，鹓鹭集朝伦。窃位思官谤，凋容谢木春。惭多无以叙，拙备实难陈。进绶怀三少，承光尽百身。自当归第日，何幸列宫臣。
奉和圣制送张尚书巡边:匈奴迩河朔，汉地须戎旅。天子择英才，朝端出监抚。流星下阊阖，宝钺专公辅。礼物生光辉，宸章备恩诩。有征视矛戟，制胜唯樽俎。彼美何壮哉，桓桓擅斯举。声华振台阁，功德标文武。奉国知命轻，忘家以身许。安人在勤恤，保大殚襟腑。此外无异言，同情报明主。
禅社首乐章:灵具醉，杳熙熙。灵将往，眇禗禗。愿明德，吐正词。烂遗光，流祯祺。
奉和圣制送张说赴集贤院学士赐宴赋得虚字:崇文德化洽，新殿集贤初。庸菲参高选，首滥承明庐。殊私光辅弼，荣送列簪裾。座引中厨馔，杯锡上尊馀。翠叶浓丹苑，晴空卷碧虚。忝同文史地，愿草登封书。
奉和圣制送张说巡边:至德抚遐荒，神兵赴朔方。帝思元帅重，爰择股肱良。累相承安世，深筹协子房。寄崇专斧钺，礼备设坛场。鼙鼓喧雷电，戈剑凛风霜。四騑将戒道，十乘启先行。圣锡加恒数，天文耀宠光。出郊开帐饮，寅饯盛离章。雨濯梅林润，风清麦野凉。燕山应勒颂，麟阁伫名扬。
奉和送金城公主适西蕃应制:星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
饯许州宋司马赴任:旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分襟与秋气，日夕共悲哉。
饯唐永昌:郎官出宰赴伊瀍，征传駸駸灞水前。此时怅望新丰道，握手相看共黯然。
送考功武员外学士使嵩山置舍利塔歌:伊川别骑，灞岸分筵。对三春之花月，览千里之风烟。望青山兮分地，见白云兮在天。寄愁心于樽酒，怆离续于清弦。共握手而相顾，各衔凄而黯然。
棹歌行:棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣舷过曲浦，飞帆越回流。影入桃花浪，香飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
送武进郑明府:弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
仪坤庙乐章:於穆清庙，肃雍严祀。合福受釐，介以繁祉。
祭汾阴乐章:方丘既膳，嘉飨载谧。斋敬毕诚，陶匏贵质。秀毕丰荐，芳俎盈实。永永福流，其升如日。。
奉和圣制送张说上集贤学士赐宴（赋得私字）:硕儒延凤沼，金马被鸿私。馔玉趋丹禁，笺花降紫墀。衔恩倾旨酒，鼓舞咏康时。暂觏群书缉，逾昭盛业丕。接筵欣有命，搦管愧无词。自惊一何幸，太阳还及葵。
绿墀怨:征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。
相思怨:望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
奉和圣制送张说上集贤学士赐宴（赋得升字）:问道图书盛，尊儒礼教兴。石渠因学广，金殿为贤升。日月恩光照，风云宠命膺。谋谟言可范，舟楫事斯凭。宴喜明时洽，光辉湛露凝。大哉尧作主，天下颂歌称。
奉和御制旋师喜捷:殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
奉和御制平胡:玄漠圣恩通，由来书轨同。忽闻窥月满，相聚寇云中。庙略占黄气，神兵出绛宫。将军行逐虏，使者亦和戎。一举轒輼灭，再麾沙漠空。直将威禁暴，非用武为雄。饮至明军礼，酬勋锡武功。干戈还载戢，文德在唐风。
奉和圣制龙池篇（第十章）:乾坤启圣吐龙泉，泉水年年胜一年。始看鱼跃方成海，即睹飞龙利在天。洲渚遥将银汉接，楼台直与紫微连。休气荣光恒不散，悬知此地是神仙。
奉和圣制送张说上集贤学士赐宴（赋得宾字）:图书应明主，策府宴嘉宾。台曜临东壁，乾光自北辰。网罗穷象系，述作究天人。圣酒千钟洽，仙厨百味陈。成山徒可仰，涉海讵知津。幸逢文教盛，还睹颂声新。
奉和圣制送张说上集贤学士赐宴（赋得登字）:帝曰简才能，旌贤在股肱。文章礼一变，礼乐道逾弘。芸阁英华入，宾门鹓鹭登。恩筵过所望，圣泽实超恒。夏叶开红药，馀花发紫藤。微臣亦何幸，叨此预文朋。
奉和御制左丞相说右丞相璟太子少傅乾曜同日上官…赐诗:审官思共理，多士属惟唐。历选台庭旧，来熙帝业昌。入朝师百辟，论道协三光。垂拱咨元老，亲贤辅少阳。登庸崇礼送，宠德耀宸章。御酒飞觞洽，仙闱雅乐张。荷恩思有报，陈力愧无良。愿罄公忠节，同心奉我皇。
奉和圣制送张说上集贤学士赐宴（赋得西字）:广庭临璧沼，多士侍金闺。英宰文儒叶，明君日月齐。集贤光首拜，改殿发新题。早夏初移律，馀花尚拂溪。壶觞接云上，经术引关西。圣德鸿名远，将陪玉检泥。
奉和圣制送张说上集贤学士赐宴（赋得催字）:偃武尧风接，崇文汉道恢。集贤更内殿，清选自中台。佐命留侯业，词华博物才。天厨千品降，御酒百壶催。鹓鹭方成列，神仙喜暂陪。复欣同拜首，叨此颂良哉。
奉和圣制送张说上集贤学士赐宴（赋得华字）:修文中禁启，改字令名加。台座征人杰，书坊应国华。赋诗开广宴，赐酒酌流霞。云散明金阙，池开照玉沙。掖垣留宿鸟，温树落馀花。谬此天光及，衔恩醉日斜。
晚渡伊水:悠悠涉伊水，伊水清见石。是时春向深，两岸草如积。迢递望洲屿，逶迤亘津陌。新树落疏红，遥原上深碧。回瞻洛阳苑，遽有长山隔。烟雾犹辨家，风尘已为客。登陟多异趣，往来见行役。云起早已昏，鸟飞日将夕。光阴逝不借，超然慕畴昔。远游亦何为，归来存竹帛。
春日山庄:初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
广陵送别宋员外佐越郑舍人还京（一作张谔诗）:朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
奉和圣制送张说上集贤学士赐宴（赋得今字）:圣主崇文教，层霄降德音。尊贤泽既厚，式宴宠逾深。复有夔龙相，良哉简帝心。得人惟迈昔，多士谅推今。书殿荣光满，儒门喜气临。顾惟诚滥吹，徒此接衣簪。
句:风移覃土宇，云上浃群臣。（千秋节应制，《海录碎事》）
奉和圣制送张说上集贤学士赐宴（赋得回字）:圣主崇文化，锵锵得盛才。相因归梦立，殿以集贤开。象系微言阐，诗书至道该。尧尊承帝泽，禹膳自天来。礼洽欢逾长，风恬暑更回。国朝将舜颂，同是一康哉。
奉和圣制送张说上集贤学士赐宴（赋得风字）:讲习延东观，趋陪盛北宫。惟师恢帝则，敷教叶天工。宣室恩尝异，金华礼更崇。洞门清永日，华绶接微风。萐降尧厨翠，榴开舜酒红。文思光万宇，高议待升中。
奉和御制左丞相说右丞相璟太子少傅乾曜同日上官…赐诗:乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒泛华茵。杂遝喧箫鼓，欢娱洽搢绅。掖垣招近侍，虚薄侧清尘。共保坚贞节，常期雨露均。
奉和圣制左丞相说右丞相璟太子少傅乾曜同…宴都堂赐诗:申甫生周日，宣慈举舜年。何如偶昌运，比德迈前贤。宠获元良密，荣瞻端揆迁。职优三事老，位在百僚先。北极回宸渥，南宫饰御筵。飞文瑶札降，赐酒玉杯传。谬列台衡重，俱承雨露偏。誓将同竭力，相与郊尘涓。
奉和圣制同二相已下群官乐游园宴:五日酺才毕，千年乐未央。复承天所赐，终宴国之阳。地胜春逾好，恩深乐更张。落花飞广座，垂柳拂行觞。庶尹陪三史，诸侯具万方。酒酣同抃跃，歌舞咏时康。
奉和圣制同二相已下群臣乐游园宴:春日照长安，皇恩宠庶官。合钱承罢宴，赐帛复追欢。供帐凭高列，城池入迥宽。花催相国醉，鸟和乐人弹。北阙云中见，南山树杪看。乐游宜缔赏，舞咏惜将阑。
奉和圣制同二相以下群官乐游园宴:五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭驷马趋。绮罗含草树，丝竹吐郊衢。衔杯不能罢，歌舞乐唐虞。
奉和圣制送张尚书巡边:燕公为汉将，武德奉文思。利用经戎莽，英图叶圣诒。塞沙制长策，穷石卷摇旗。万里要相贺，三边又在兹。棱威方逐逐，谈笑坐怡怡。宠饯纷郊道，充厨竭御司。尝醪企行迈，听乐罢涟洏。衮旒垂翰墨，缨蕤迭赋诗。金山无积阻，玉树有华滋。请迨炎风暮，归旌候此时。
和宋之问寒食题临江驿:闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。
出峡:巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。
同蔡孚起居咏鹦鹉（一作裴漼诗）:鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。
大漠行:单于犯蓟壖，虏骑略萧边。南山木叶飞下地，北海蓬根乱上天。科斗连营太原道，鱼丽合阵武威川。三军遥倚伏，万里相驰逐。旌旆悠悠静潮源，鼙鼓喧喧动卢谷。穷徼出幽陵，吁嗟倦寝兴。马蹄冻溜石，胡毳暖生冰。云沙泱漭天光闭，河塞阴沉海色凝。崆峒北国谁能托，萧索边心常不乐。近见行人畏白龙，遥闻公主愁黄鹤。阳春半，岐路间；瑶台苑，玉门关。百花芳树红将歇，二月兰皋绿未还。阵云不散鱼龙水，雨雪犹飞鸿鹄山。山嶂绵连那可极，路远辛勤梦颜色。北堂萱草不寄来，东园桃李长相忆。汉将纷纭攻战盈，胡寇萧条幽朔清。韩昌拜节偏知送，郑吉驱旌坐见迎。火绝烟沉左西极，谷静山空右北平。但得将军能百胜，不须天子筑长城。
朝退:朱门长不闭，亲友恣相过。年今将半百，不乐复如何。
罢相作:避贤初罢相，乐圣且衔杯。为问门前客，今朝几个来。
题汉州西湖:高流缠峻隅，城下缅丘墟。决渠信浩荡，潭岛成江湖。结宇依回渚，水中信可居。三伏气不蒸，四达暑自徂。同人千里驾，邻国五马车。月出共登舟，风生随所如。举麾指极浦，欲极更盘纡。缭绕各殊致，夜尽情有馀。遭乱意不开，即理还暂祛。安得长晤语，使我忧更除。
咏方圆动静:方如行义，圆如用智。动如逞才，静如遂意。
长歌行:天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖。
奉和圣制中和节曲江宴百僚:风俗时有变，中和节惟新。轩车双阙下，宴会曲江滨。金石何铿锵，簪缨亦纷纶。皇恩降自天，品物感知春。慈恩匝寰瀛，歌咏同君臣。（缺一韵）。
奉和圣制，重阳赐会聊示所怀:大唐造昌运，品物荷时成。乘秋逢令节，锡宴观群情。俯临秦山川，高会汉公卿。（缺一韵）。未追赤松子，且泛黄菊英。赓歌圣人作，海内同休明。
句:青青东门柳，岁晏复憔悴。（见《邺侯家传》）良弓摧折久，谁识是龙韬。（见《吟窗杂录》）旋沫翻成碧玉池，添酥散出琉璃眼。（《赋茶》）
享太庙乐章。广运舞:於赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
享太庙乐章。保大舞:於穆文考，圣神昭彰。箫勺群慝，含光远方。万物茂遂，九夷宾王。愔愔云韶，德音不忘。
百子池:旧闻百子汉家池，汉家渌水今逶迤。宫女厌镜笑窥池，身前影后不相见，无数容华空自知。
东封山下宴群臣:万里扈封峦，群公遇此欢。幔城连夜静，霜仗满空寒。辇路宵烟合，旌门晓月残。明朝陪圣主，山下礼圆坛。
三日岐王宅:玉女贵妃生，嫛婗始发声。金盆浴未了，绷子绣初成。翡翠雕芳缛，真珠帖小缨。何时学健步，斗取落花轻。
满月:社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。
岐王山亭:王家傍绿池，春色正相宜。岂有楼台好，兼看草树奇。石榴天上叶，椰子日南枝。出入千门里，年年乐未移。
岐王席上咏美人:半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。
还京（一作广陵送别宋员外佐越郑舍人还京一作韦述诗）:朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
赠吏部孙员外济:天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
送李著作倅杭州:辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。
九日:秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高并九日，茱萸凡作几年新。
延平门高斋亭子应岐王教:花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，并将歌舞向前谿。
九日宴:秋叶风吹黄飒飒，晴云日照白鳞鳞。归来得问茱萸女，今日登高醉几人。
从军:朔风吹寒塞，胡沙千万里。陈云出岱山，孤月生海水。决胜方求敌，衔恩本轻死。萧萧牧马鸣，中夜拔剑起。
奉和圣制瑞雪篇:紫宸飞雪晓裴回，层阁重门雪照开。九衢皛耀浮埃尽，千品差池贽帛来。何处田中非种玉，谁家院里不生梅。埋云翳景无穷已，因风落地吹还起。先过翡翠宝房中，转入鸳鸯金殿里。美人含笑出联翩，艳逸相轻斗容止。罗衣点著浑是花，玉手抟来半成水。奕奕纷纷何所如，顿忆杨园二月初。羞同班女高秋扇，欲照明王乙夜书。姑射山中符圣寿，芙蓉阙下降神车。愿随睿泽流无限，长报丰年贵有馀。
咏木槿树题武进文明府厅:物情良可见，人事不胜悲。莫恃朝荣好，君看暮落时。
铜雀台:铜台宫观委灰尘，魏主园林漳水滨。即今西望犹堪思，况复当时歌舞人。
失白鹰:白锦文章乱，丹霄羽翮齐。云中呼暂下，雪里放还迷。梁苑惊池鹜，陈仓拂野鸡。不知寥廓外，何处独依栖。
经慈涧题:岸与恩同广，波将慈共深。涓涓劳日夜，长似下流心。
奉和御制平胡:南牧正纷纷，长河起塞氛。玉符征选士，金钺拜将军。叠鼓摇边吹，连旌暗朔云。祅星乘夜落，害气入朝分。始见幽烽警，俄看烈火焚。功成奏凯乐，战罢策归勋。盛德陈清庙，神谟属大君。叨荣逢偃羽，率舞咏时文。
奉和圣制送张说巡边:一德光台象，三军掌夏卿。来威申庙略，出总叶师贞。受钺辞金殿，凭轩去鼎城。曙光摇组甲，疏吹绕云旌。左律方先凯，中鼙即训兵。定功彰武事，陈颂纪天声。祖宴初留赏，宸章更宠行。车徒零雨送，林野夕阴生。路极河流远，川长朔气平。东辕迟返旆，归奏谒承明。
祭汾阴乐章:於穆浚哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。
征君宅:征君昔嘉遁，抗迹遗俗尘。了心悟有物，乘化游无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南谿夕，流浪东山春。石壁践丹景，金潭冒绿蘋。探炼备海峤，赏心寓情人。奈何灵仙骨，锹翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。
折柳篇:春色东来度渭桥，青门垂柳百千条。长杨西连建章路，汉家林苑纷无数。萦花始遍合欢枝，游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦著。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
奉和御制春台望:睿德在青阳，高居视中县。秦城连凤阙，汉寝疏龙殿。文物照光辉，郊畿郁葱蒨。千门望成锦，八水明如练。复道晓光披，宸游出禁移。瑞气朝浮五云阁，祥光夜吐万年枝。兰叶负龟初荐祉，桐花集凤更来仪。秦汉生人凋力役，阿房甘泉构云碧。汾祠雍畤望通天，玉堂宣室坐长年。鼓钟西接咸阳观，苑囿南通鄠杜田。明主卑宫诫前失，辅德钦贤政惟一。昆虫不夭在春蒐，稼穑常艰重农术。邦家已荷圣谟新，犹闻俭陋惜中人。豫奉北辰齐七政，长歌东武抃千春。
阳春怨:红树晓莺啼，春风暖翠闺。雕笼熏绣被，珠履踏金堤。芍药花初吐，菖蒲叶正齐。藁砧当此日，行役向辽西。
奉和圣制送张尚书巡边:文武承邦式，风云感国祯。王师亲赋政，庙略久论兵。汉主知三杰，周官统六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼铃五校名。郊云驻旌羽，边吹引金钲。训旅方称德，安人更克贞。伫看铭石罢，同听凯歌声。
咏史:高洁非养正，盛名亦险艰。伟哉谢安石，携妓入东山。云岩响金奏，空水滟朱颜。兰露滋香泽，松风鸣珮环。歌声入空尽，舞影到池闲。杳眇同天上，繁华非代间。卷舒混名迹，纵诞无忧患。何必苏门子，冥然闭清关。
奉和圣制答张说扈从南出鼠雀谷之作:襟带三秦接，旂常万乘过。阳原淑气早，阴谷沍寒多。花缛前茅仗，霜严后殿戈。代云开晋岭，江雁入汾河。北土分尧俗，南风动舜歌。一闻天乐唱，恭逐万人和。
奉和圣制送张尚书巡边:德业蕴时宗，幽符梦象通。台司计祈父，师律总元戎。出入敷能政，谋猷体至公。赠行光睿什，宴别感宸衷。文炳高天曜，恩垂湛露融。建牙之塞表，鸣鼓接云中。策密鬼神秘，威成剑骑雄。朔门正炎月，兵气已秋风。肃杀从此始，方知胡运穷。
过贾六:主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。
奉和圣制送张说巡边:方汉比周年，兴王合在宣。亟闻降虏拜，复睹出师篇。祈父万邦式，英猷三略传。算车申夏政，茇舍启戎田。严问盟胡苑，军容济洛川。皇情怅关旆，诏饯列郊筵。路接禁园草，池分御井莲。离声轸去角，居念断归蝉。三捷岂云尔，七擒良信然。具僚诚寄望，奏凯秋风前。
奉和圣制送张说巡边:供帐何煌煌，公其抚朔方。群僚咸饯酌，明主降离章。关塞重门下，郊岐禁苑傍。练兵宜雨洗，卧鼓候风凉。炎景宁云惮，神谋肃所将。旌摇天月迥，骑入塞云长。赫赫皇威振，油油圣泽滂。非惟按车甲，兼以正封疆。叱咤阴山道，澄清瀚海阳。虏垣行决胜，台座伫为光。
恩敕尚书省僚宴昆明池应制（同用尧字）:灵沼初开汉，神池旧浴尧。昔人徒习武，明代此闻韶。地脉山川胜，天恩雨露饶。时光牵利舸，春淑覆柔条。芳酝酲千日，华笺落九霄。幸承欢赉重，不觉醉归遥。
奉和早登太行山中言志应制:明发扈山巅，飞龙高在天。山南平对巩，山北远通燕。瞻彼冈峦峻，凭兹士马妍。九圻行若砥，万谷辗如川。罗网开三面，闾阎问百年。泽将春雪比，文共晓星连。徯后逢今圣，登台谢曩贤。唯馀事君节，不让古人先。
奉和圣制送张说巡边:天锡我宗盟，元戎付夏卿。多才兼将相，必勇独横行。经纬称人杰，文章作代英。山川看是阵，草木想为兵。不待河冰合，犹防塞月明。有谋当系丑，无战且绥氓。阃外传三略，云中冀一平。感恩同义激，怅别屡魂惊。直视前旌掣，遥闻后骑鸣。还期方定日，复此出郊迎。
句:河鱼未上冻，江蛰已闻雷。（见《纬略》）
奉和圣制送张说巡边:上将发文昌，中军静朔方。占星引旌节，择日拜坛场。礼乐临轩送，威声出塞扬。安边俟帷幄，制胜在岩廊。作鼓将军气，投醪壮士觞。戒途遵六月，离赠动三光。槐路清梅暑，蘅皋起麦凉。时文仰雄伯，耀武震遐荒。衽席知无战，兵戈示不忘。伫闻歌杕杜，凯入系名王。
祭汾阴乐章:坤元载物，阳乐发生。播植资始，品汇咸亨。列俎棋布，方坛砥平。神歆禋祀，后德惟明。
长门怨:早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。
铜雀妓:君爱本相饶，从来似舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
正月闺情:正月金闺里，微风绣户间。晓魂怜别梦，春思逼啼颜。绕砌梅堪折，当轩树未攀。岁华庭北上，何日度阳关。
二月闺情:二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
三月闺情:三月春将尽，空房妾独居。蛾眉愁自结，鬓发没情梳。□□□□□，□□□□□。□□□□□，□□□□□。
七月闺情:七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。
奉和圣制答张说扈从南出雀鼠谷之作:魏国山河险，周王警跸回。九旗云际出，万骑谷中来。石路行将尽，烟郊望忽开。赏矜垂柳报，春畏落花催。兴逸横汾什，恩褒作颂才。小臣瞻日月，延首咏康哉。
奉和圣制送张尚书巡边:出师宣九命，分阃用三台。始应幕中画，言从天上来。丹青不独任，韬略遂双该。坐见威棱洽，弥彰事业恢。旌旗晓云送，鞞鼓朔风催。虏气消残月，边声韵落梅。羽书雄北地，龙漠寝南垓。宠战黄金尽，输诚白日回。离章宸翰发，祖宴国门开。欲识恩华盛，平生文武材。
奉和圣制答张说扈从南出雀鼠谷:省俗恩将遍，巡方路稍回。寒随汾谷尽，春逐晋郊来。云骑传行漏，烟旄引从台。惠风初应律，和气正调梅。雅颂通宸咏，天文接曙台。灞陵桃李色，应待日华开。
奉和圣制送张说巡边:贤相德符充，朝推文武雄。海波先若镜，关草豫从风。钺助将军勇，威成天子功。琼章九霄发，锡宴五衢通。玉辗龙盘带，金装凤勒骢。虎貔纷儗儗，河洛振熊熊。戈剑千霜白，旌旗万火红。示刑夷夏变，流惠鬼方同。寇息军容偃，尘销朔野空。用师敷礼乐，非是为獯戎。
奉和圣制送张说巡边:圣德膺三统，皇恩被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手，今见勒燕然。
奉和敕赐公主镜:令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
江行纪事二首:飘飖任舟楫，回合傍江津。后浦情犹在，前山赏更新。树深烟幂幂，滩浅石磷磷。川路南行远，淹留惜此辰。江汛春风势，山楼曙月辉。猿攀紫岩饮，鸟拂清潭飞。古树崩沙岸，新苔覆石矶。津途赏无限，征客暂忘归。
奉和圣制答张说南出雀鼠谷:鸣銮初幸代，旋盖欲横汾。山尽千旗出，郊平五校分。前林已暄景，后壑尚寒氛。风送箫韶曲，花铺黼黻文。盐梅推上宰，礼乐统中军。献赋纡天札，飘飖飞白云。
奉和圣制送张说巡边:圣主重兵权，分符属大贤。中军仍执政，丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见岩雪，朝夕候烽烟。已勒封山记，犹闻遣戍篇。五营将月合，八阵与云连。经略图方远，怀柔道更全。归来画麟阁，蔼蔼武功传。
祭汾阴乐章:大乐和畅，殷荐明神。一降通感，八变必臻。有求斯应，无德不亲。降灵醉止，休征万人。
祭汾阴乐章:大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。
唐禅社首乐章。顺和:至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
唐禅社首乐章。太和:肃我成命，於昭黄祇。裘冕而祀，陟降在斯。五音克备，八变聿施。缉熙肆靖，厥心匪离。
唐禅社首乐章。肃和:黄祇是祗，我其夙夜。夤畏诚絜，匪遑宁舍。礼以琮玉，荐厥茅藉。念兹降康，胡宁克暇。
唐禅社首乐章。雍和:夙夜宥密，不敢宁宴。五齐既陈，八音在县。粢盛以絜，房俎斯荐。惟德惟馨，尚兹克遍。
唐禅社首乐章。寿和:惟以明发，有怀载殷。乐盈而反，礼顺其禋。立清以献，荐欲是亲。於穆不已，裒对斯臻。
唐禅社首乐章。福和:穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
唐禅社首乐章。太和:昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。
晓发:江皋闻曙钟，轻枻理还舼。海潮夜约约，川露晨溶溶。始见沙上鸟，犹埋云外峰。故乡杳无际，明发怀朋从。
奉和御制春台望:青阳布王道，玄览陶真性。欣若天下春，高逾域中圣。神皋类观赏，帝里如悬镜。缭绕八川浮，岧峣双阙映。晓色遍昭阳，晴云卷建章。华滋的皪丹青树，颢气氤氲金玉堂。尚有灵蛇下鄜畤，还征瑞宝入陈仓。自昔秦奢汉穷武，后庭万馀宫百数。旗回五丈殿千门，连绵南隥出西垣。广画螓蛾夸窈窕，罗生玳瑁象昆仑。乃眷天晴兴隐恤，古来土木良非一。荆临章观赵丛台。何如尧阶将禹室。层栏窈窕下龙舆，清管逶迤半绮疏。一听南风引鸾舞，长谣北极仰鹑居。
望人家桃李花:山源夜雨度仙家，朝发东园桃李花。桃花红兮李花白，照灼城隅复南陌。南陌青楼十二重，春风桃李为谁容。弃置千金轻不顾，踟蹰五马谢相逢。徒言南国容华晚，遂叹西家飘落远。的皪长奉明光殿，氛氲半入披香苑。苑中珍木元自奇，黄金作叶白银枝。千年万岁不凋落，还将桃李更相宜。桃李从来露井傍，成蹊结影矜艳阳。莫道春花不可树，会持仙实荐君王。
送人之军:常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
奉和圣制送张说上集贤学士赐宴赋得谟字:西学垂玄览，东堂发圣谟。天光烛武殿，时宰集鸿都。枯朽沾皇泽，翾飞舞帝梧。迹同游汗漫，荣是出泥涂。三叹承汤鼎，千欢接舜壶。微躯不可答，空欲咏依蒲。
奉和圣制送张说巡边:荒憬尽怀忠，梯航已自通。九攻虽不战，五月尚持戎。遣戍征周牒，恢边重汉功。选车命元宰，授律取文雄。胄出天弧上，谋成帝幄中。诏旂分夏物，专土锡唐弓。帐宿伊川右，钲传晋苑东。饔人藉蕡实，乐正理丝桐。岐陌涵馀雨，离川照晚虹。恭闻咏方叔，千载舞皇风。
题袁氏别业（一作偶游主人园）:主人不相识，偶坐为林泉。莫谩愁沽酒，囊中自有钱。
咏柳（一作柳枝词）:碧玉妆成一树高，万条垂下绿丝绦。不知细叶谁裁出，二月春风似剪刀。
采莲曲:稽山罢雾郁嵯峨，镜水无风也自波。莫言春度芳菲尽，别有中流采芰荷。
回乡偶书二首:少小离乡老大回，乡音难改鬓毛衰。儿童相见不相识，笑问客从何处来。离别家乡岁月多，近来人事半销磨。唯有门前镜湖水，春风不改旧时波。
答朝士:鈒镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
句:落花真好些，一醉一回颠。（见《诗式》）
敬酬张九龄当涂界留赠之作:茂先实王佐，仲举信时英。气睹冲天发，人将下榻迎。珪符肃有命，江国远徂征。九派期方越，千钧或所轻。高帆出风迥，孤屿入云平。遄迈嗟于役，离忧空自情。饰簪陪早岁，接壤厕专城。旷别心弥轸，宏观义转倾。徒然恨饥渴，况乃讽瑶琼。
酬张九龄使风见示（时为宣州刺史）:兹地五湖邻，艰哉万里人。惊飙翻是托，危浪亦相因。宣室才华子，金闺讽议臣。承明有三入，去去速归轮。
赠张丞相:汉上登飞幰，荆南历旧居。已尝临砌橘，更睹跃池鱼。盛德继微渺，深衷能卷舒。义申蓬阁际，情切庙堂初。郡挹文章美，人怀燮理馀。皇恩傥照亮，岂厌承明庐。
酬故人还山:举棹乘春水，归山抚岁华。碧潭宵见月，红树晚开花。肃穆轻风度，依微隐径斜。危亭暗松石，幽涧落云霞。思鸟吟高树，游鱼戏浅沙。安知馀兴尽，相望紫烟赊。
和张荆州九龄晨出郡舍林下:优闲表政清，林薄赏秋成。江上悬晓月，往来亏复盈。天云抗真意，郡阁晦高名。坐啸应无欲，宁辜济物情。
奉酬张洪州九龄江上见赠:受命谳封疆，逢君牧豫章。於焉审虞芮，复尔共舟航。怅别秋阴尽，怀归客思长。江皋枉离赠，持此慰他乡。
古意赠孙翃:南望缑氏岭，山居共涧阴。东西十数里，缅邈方寸心。云日落广厦，莺花对孤琴。琴中多苦调，凄切谁复寻。
奉和姚令公驾幸温汤喜雪应制:汉主新丰邑，周王尚父师。云符沛童唱，雪应海神期。林变惊春早，山明讶夕迟。况逢温液霈，恩重御裘诗。
咏月:天使下西楼，光含万里秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
山行见孤松成咏:孤松郁山椒，肃爽凌清霄。既挺千丈干，亦生百尺条。青青恒一色，落落非一朝。大厦今已构，惜哉无人招。寒霜十二月，枝叶独不凋。
使至三姓咽面:昔闻班家子，笔砚忽然投。一朝抚长剑，万里入荒陬。岂不服艰险，只思清国雠。山川去何岁，霜露几逢秋。玉塞已遐廓，铁关方阻修。东都日窅窅，西海此悠悠。卒使功名建，长封万里侯。
新都南亭别郭大元振:竹径女萝蹊，莲洲文石堤。静深人俗断，寻玩往还迷。碧潭秀初月，素林惊夕栖。褰幌纳鸟侣，罢琴听猿啼。佳辰改宿昔，胜寄在暌携。长怀赏心爱，如玉复如珪。
登翅头山题俨公石壁:晨登翅头山，山曛黄雾起。却瞻迷向背，直下失城市。暾日衔东郊，朝光生邑里。扫除诸烟氛，照出众楼雉。青为洞庭山，白是太湖水。苍茫远郊树，倏忽不相似。万象以区别，森然共盈几。坐令开心胸，渐觉落尘滓。北岩千馀仞，结庐谁家子。愿陪中峰游，朝暮白云里。
阮公啸台:荒台森荆杞，蒙笼无上路。传是古人迹，阮公长啸处。至今清风来，时时动林树。逝者共已远，升攀想遗趣。静然荒榛门，久之若有悟。灵光未歇灭，千载知仰慕。
酬忠公林亭:江外有真隐，寂居岁已侵。结庐近西术，种树久成阴。人迹乍及户，车声遥隔林。自言解尘事，咫尺能辎尘。为道岂庐霍，会静由吾心。方秋院木落，仰望日萧森。持我兴来趣，采菊行相寻。尘念到门尽，远情对君深。一谈入理窟，再索破幽襟。安得山中信，致书移尚禽。
送国子张主簿:湖岸缆初解，莺啼别离处。遥见舟中人，时时一回顾。坐悲芳岁晚，花落青轩树。春梦随我心，悠扬逐君去。
和陈校书省中玩雪:芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
和崔会稽咏王兵曹厅前涌泉势城中字:茂德来征应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
赋得岸花临水发:笑笑傍溪花，丛丛逐岸斜。朝开川上日，夜发浦中霞。照灼如临镜，莑茸胜浣纱。春来武陵道，几树落仙家。
武陵桃源送人:武陵川径入幽遐，中有鸡犬秦人家。先时见者为谁耶，源水今流桃复花。
和荐福寺英公新构禅堂:上人久弃世，中道自忘筌。寂照出群有，了心清众缘。所以于此地，筑馆开青莲。果药罗砌下，烟虹垂户前。咒中洒甘露，指处流香泉。禅远目无事，体清宵不眠。枳闻庐山法，松入汉阳禅。一枕西山外，虚舟常浩然。
赠朱中书:十年种田滨五湖，十年遭涝尽为芜。频年井税常不足，今年缗钱谁为输。东邻转谷五之利，西邻贩缯日已贵。而我守道不迁业，谁能肯敢效此事。紫微侍郎白虎殿，出入通籍回天眷。晨趋彩笔柏梁篇，昼出雕盘大官膳。会应怜尔居素约，可即长年守贫贱。
戏赠姚侍御:繁霜晓幕鸣柏乌，待子兽炭然金炉。重门启锁紫髯胡。新披骢马陇西驹，头戴獬豸急晨趋。明光殿前见天子，今日应弹佞幸夫。
馀杭醉歌赠吴山人:晓幕红襟燕，春城白项乌。只来梁上语，不向府中趋。城头坎坎鼓声曙，满庭新种樱桃树。桃花昨夜撩乱开，当轩发色映楼台。十千兑得馀杭酒，二月春城长命杯。酒后留君待明月，还将明月送君回。
京中守岁:守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。
渡扬子江:桂楫中流望，空波两畔明。林开扬子驿，山出润州城。海尽边阴静，江寒朔吹生。更闻风叶下，淅沥度秋声。
长宁公主旧山池:平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
剡谿馆闻笛:夜久闻羌笛，寥寥虚客堂。山空响不散，谿静曲宜长。草木生边气，城池泛夕凉。虚然异风出，仿佛宿平阳。
越裳贡白雉（一作孙昌胤诗）:圣哲承休运，伊夔列上台。覃恩丹徼远，入贡素翚来。北阙欣初见，南枝顾未回。敛容残雪净，矫翼片云开。驯扰将无惧，翻飞幸不猜。甘从上林里，饮啄自徘徊。
江南曲五首:长干斜路北，近浦是儿家。有意来相访，明朝出浣纱。发向横塘口，船开值急流。知郎旧时意，且请拢船头。昨暝逗南陵，风声波浪阻。入浦不逢人，归家谁信汝。未晓已成妆，乘潮去茫茫。因从京口渡，使报邵陵王。始下芙蓉楼，言发琅琊岸。急为打船开，恶许傍人见。
句:穷花常闭户，秋城闻捣衣。树回早秋色，川长迟落晖。（见《吟窗杂录》）
石桥琪树:山上天将近，人间路渐遥。谁当云里见，知欲渡仙桥。
句:整巾千嶂耸，曳履百泉鸣。
奉和扈从温泉宫承恩赐浴:天行云从指骊宫，浴日馀波锡诏同。彩殿氤氲拥香溜，纱窗宛转闭和风。来将兰气冲皇泽，去引星文捧碧空。自怜遇坎便能止，愿托仙槎路未通。
同家兄题渭南王公别业:好闲知在家，退迹何必深。不出人境外，萧条江海心。轩车自来往，空名对清阴。川涘将钓玉，乡亭期散金。素晖射流濑，翠色绵森林。曾为诗书癖，宁惟耕稼任。吾兄许微尚，枉道来相寻。朝庆老莱服，夕闲安道琴。文章遥颂美，寤寐增所钦。既郁苍生望，明时岂陆沉。
登福先寺上方然公禅室:名都标佛刹，梵构临河干。举目上方峻，森森青翠攒。步登诸劫尽，忽造浮云端。当暑敞扃闼，却嫌絺绤寒。禅房最高顶，静者殊闲安。疏雨向空城，数峰帘外盘。午钟振衣坐，招我同一餐。真味杂饴露，众香唯茝兰。晚来恣偃俯，茶果仍留欢。
陕中作:西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。
洛阳客舍逢祖咏留宴:绵绵钟漏洛阳城，客舍贫居绝送迎。逢君贳酒因成醉，醉后焉知世上情。
赠张敬微:大河东北望桃林，杂树冥冥结翠阴。不知君作神仙尉，特讶行来云雾深。
江风行（一作长干行）:婿贫如珠玉，婿富如埃尘。贫时不忘旧，富日多宠新。妾本富家女，与君为偶匹。惠好一何深，中门不曾出。妾有绣衣裳，葳蕤金缕光。念君贫且贱，易此从远方。远方三千里，思君心未已。日暮情更来，空望去时水。孟夏麦始秀，江上多南风。商贾归欲尽，君今尚巴东。巴东有巫山，窈窕神女颜。常恐游此方，果然不知还。
襄阳行:玉盘转明珠，君心无定准。昨见襄阳客，剩说襄阳好无尽。襄汉水，岘山垂，汉水东流风北吹。只言一世长娇宠，那悟今朝见别离。君渡清羌渚，知人独不语，妾见鸟栖林，忆君相思深。莫作云间鸿，离声顾俦侣。尚如匣中剑，分形会同处。是君妇，识君情，怨君恨君为此行。下床一宿不可保，况乃万里襄阳城。襄阳传近大堤北，君到襄阳莫回惑。大堤诸女儿，怜钱不怜德。
采莲词:朝出沙头日正红，晚来云起半江中。赖逢邻女曾相识，并著莲舟不畏风。
江南行:茨菰叶烂别西湾，莲子花开犹未还。妾梦不离江水上，人传郎在凤凰山。
长干行（一作李白诗，一作李益诗）:忆昔深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。北客真三公，朱衣满江中。薄暮来投宿，数朝不肯东。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃花红。那作商人妇，愁水复愁风。
句:寒林苞晚橘，风絮露垂杨。（《纪事》。又见周瑀诗中）
游栖霞寺:跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
绝句:茫茫烟水上，日暮阴云飞。孤坐正愁绪，湖南谁捣衣。
潘司马别业:门对青山近，汀牵绿草长。寒深包晚橘，风紧落垂杨。湖畔闻渔唱，天边数雁行。萧然有高士，清思满书堂。
送潘三入京:故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
临川山行:朝见青山雪，暮见青山云。云山无断绝，秋思日纷纷。
清谿馆作:指途清谿里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
句:清清江潭树，日夕增所思。
塞上:万里隤城在，三边虏气衰。沙填孤嶂角，烧断故关碑。马色经寒惨，雕声带晚悲。将军正闲暇，留客换歌辞。
送友人下第归省（一作刘得仁诗）:君此卜行日，高堂应梦归。莫将和氏泪，滴著老莱衣。岳雨连河细，田禽出麦飞。到家调膳后，吟好送斜晖。
送杜士瞻楚州觐省:风流与才思，俱似晋时人。淮月归心促，江花入兴新。云深沧海暮，柳暗白门春。共道官犹小，怜君孝养亲。
友人山亭:故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
春晚山行:寂历青山晚，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。
寄张徵古:寂历远山意，微冥半空碧。绿萝无冬春，彩云竟朝夕。张子海内奇，久为岩中客。圣君当梦想，安得老松石。
闺怨二首:雁尽书难寄，愁多梦不成。愿随孤月影，流照伏波营。陇底嗟长别，流襟一动君。何言幽咽所，更作死生分。
寄天台司马道士:河洲花艳爚，庭树光彩蒨。白云天台山，可思不可见。
句:思酸寒雁断，淅沥秋树空。渔阳燕旧都，美女花不如。（见《吟窗杂录》）
咏黄莺（一作郑愔诗，又作郑缙）:欲啭声犹涩，将飞羽未调。高风不借便，何处得迁乔。
失题:汉家轻壮士，无状杀彭王。一遇风尘起，令谁守四方。
句:残花与露落，坠叶随风翻。日侧南涧幽，风凝北林暮。
折杨柳:大道连国门，东西种杨柳。葳蕤君不见，袅娜垂来久。缘枝栖暝禽，雄去雌独吟。馀花怨春尽，微月起秋阴。坐望窗中蝶，起攀枝上叶。好风吹长条，婀娜何如妾。妾见柳园新，高楼四五春。莫吹胡塞曲，愁杀陇头人。
南州行:摇艇至南国，国门连大江。中洲西边岸，数步一垂杨。金钏越溪女，罗衣胡粉香。织缣春卷幔，采蕨暝提筐。弄瑟娇垂幌，迎人笑下堂。河头浣衣处，无数紫鸳鸯。
人日剪彩:闺妇持刀坐，自怜裁剪新。叶催情缀色，花寄手成春。帖燕留妆户，黏鸡待饷人。擎来问夫婿，何处不如真。
南中感怀:南路蹉跎客未回，常嗟物候暗相催。四时不变江头草，十月先开岭上梅。
句:巧裁蝉鬓畏风吹，尽作蛾眉恐人妒。。
和户部杨员外伯成寓直:落日弥纶地，公才画省郎。词惊起草笔，坐引护衣香。双阙天河近，千门夕漏长。遥知台上宿，不独有文强。
同望幸新亭赐钱公宴:感梦通玄化，覃恩降紫宸。赐钱开汉府，分帛醉尧人。地隔朝宗庆，亭临卜洛新。行看广云雨，二月次东巡。
奉和圣制从蓬莱向兴庆阁道中留春雨中春望之作应制:别馆春还淑气催，三宫路转凤凰台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
铜雀妓:西陵望何及，弦管徒在兹。谁言死者乐，但令生者悲。丈夫有馀志，儿女焉足私。扰扰多俗情，投迹互相师。直节岂感激，荒淫乃凄其。颍水有许由，西山有伯夷。颂声何寥寥，唯闻铜雀诗。君举良未易，永为后代嗤。
咏云:彩云惊岁晚，缭绕孤山头。散作五般色，凝为一段愁。影虽沉涧底，形在天际游。风动必飞去，不应长此留。
登历下古城员外孙新亭:吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴汩烦促，永怀清典常。含弘知四大，出入见三光。负郭喜粳稻，安时歌吉祥。
奉和初春幸太平公主南庄应制:传闻银汉支机石，复见金舆出紫微。织女桥边乌鹊起，仙人楼上凤凰飞。流风入座飘歌扇，瀑水侵阶溅舞衣。今日还同犯牛斗，乘槎共逐海潮归。
奉使登终南山:常爱南山游，因而尽原隰。数朝至林岭，百仞登嵬岌。石壮马径穷，苔色步缘入。物奇春状改，气远天香集。虚洞策杖鸣，低云拂衣湿。倚岩见庐舍，入户欣拜揖。问性矜勤劳，示心教澄习。玉英时共饭，芝草为余拾。境绝人不行，潭深鸟空立。一乘从此授，九转兼是给。辞处若轻飞，憩来唯吐吸。闲襟超已胜，回路倏而及。烟色松上深，水流山下急。渐平逢车骑，向晚睨城邑。峰在野趣繁，尘飘宦情涩。辛苦久为吏，劳生何妄执。日暮怀此山，悠然赋斯什。
晚夏马嵬卿叔池亭即事寄京都一二知己:忝职畿甸淹，滥陪时俊后。才轻策疲劣，势薄常驱走。牵役劳风尘，秉心在岩薮。宗贤开别业，形胜代希偶。竹绕清渭滨，泉流白渠口。逡巡期赏会，挥忽变星斗。逮此乘务闲，因而访幽叟。入来殊景物，行复洗纷垢。林静秋色多，潭深月光厚。盛香莲近拆，新味瓜初剖。滞拙怀隐沦，书之寄良友。
丽正殿赐宴同勒天前烟年四韵应制:金殿忝陪贤，琼羞忽降天。鼎罗仙掖里，觞拜琐闱前。院逼青霄路，厨和紫禁烟。酒酣空忭舞，何以答昌年。
奉和贺监林月清酌:华月当秋满，朝英假兴同。净林新霁入，规院小凉通。碎影行筵里，摇花落酒中。消宵凝爽意，并此助文雄。
次北固山下:客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。
观搊筝（一作祖咏诗）:虚室有秦筝，筝新月复清。弦多弄委曲，柱促语分明。晓怨凝繁手，春娇入曼声。近来唯此乐，传得美人情。
晚春诣苏州敬赠武员外:苏台忆季常，飞棹历江乡。持此功曹掾，初离华省郎。贵门生礼乐，明代秉文章。嘉郡位先进，鸿儒名重扬。爰从姻娅贬，岂失忠信防。万里行骥足，十年暌凤翔。回迁翊元圣，入拜伫惟良。别业对南浦，群书满北堂。意深投辖盛，才重接筵光。陋学叨铅简，弱龄许翰场。神驰劳旧国，颜展别殊方。际晓杂氛散，残春众物芳。烟和疏树满，雨续小谿长。旅拙感成慰，通贤顾不忘。从来琴曲罢，开匣为君张。
秋夜寓直即事怀赠萧令公裴侍郎兼通简南省诸友人:圣主万年兴，贤臣数载升。古灵传岳秀，宏量禀川澄。畿甸举长策，风霜秉直绳。出车遥俗震，登阁满朝称。赋简流亡辑，农安政理凭。还家新长幼，巡垄旧沟塍。忠梗大勋立，寰瀛堕业惩。焚香兼御史，悬镜委中丞。旟隼当朝立，台骢发郡乘。司徒汉家重，国典颍川征。云路俄平入，台阶忽上凌。秉钧调造化，宣綍慰黎烝。金省方秋作，瑶轩直夜凭。中书赠陈准，右相简王陵。三杰贤更穆，百僚欢且兢。摇怀及宾友，计曲辨淄渑。阊阖暝阴散，钩陈爽气凝。月深宫树转，河近禁楼冰。卑吏夙驱策，微涓效斗升。望麾宵继火，书板曙怀蒸。彼此虽流盼，规模转服膺。惠将霄汉隔，劳或岁时矜。位重恩宁滥，才轻慑不胜。林峦甘独往，疵贱苦相仍。敢忘衔花雀，思同附骥蝇。平生逐鸟雀，何日嗣苍鹰。
哭补阙亡友綦毋学士:明代资多士，儒林得异才。书从金殿出，人向玉墀来。词学张平子，风仪褚彦回。崇仪希上德，近侍接元台。曩契心期早，今游宴赏陪。屡迁君擢桂，分尉我从梅。忽遇乘轺客，云倾构厦材。泣为洹水化，叹作泰山颓。冀善初将慰，寻言半始猜。位联情易感，交密痛难裁。远日寒旌暗，长风古挽哀。寰中无旧业，行处有新苔。反哭魂犹寄，终丧子尚孩。葬田门吏给，坟木路人栽。遽泄悲成往，俄传宠令回。玄经贻石室，朱绂耀泉台。地古春长闭，天明夜不开。登山一临哭，挥泪满蒿莱。
闰月七日织女:耿耿曙河微，神仙此夜稀。今年七月闰，应得两回归。
句:月华照杵空随妾，风响传砧不到君。（见《河岳英灵集》）
应诏赋得除夜（一作王諲诗）:今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
汴堤柳（一本作题河边枯柳）:隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤舟入帝乡。河畔时时闻木落，客中无不泪沾裳。
夜光篇:游人夜到汝阳间，夜色冥濛不解颜。谁家暗起寒山烧，因此明中得见山。山头山下须臾满，历险缘深无暂断。焦声散著群树鸣，炎气傍林一川暖。是时西北多海风，吹上连天光更雄。浊烟熏月黑，高艳爇云红。初谓炼丹仙灶里，还疑铸剑神谿中。划为飞电来照物，乍作流星并上空。西山无草光已灭，东顶荧荧犹未绝。沸汤空谷数道水，融盖阴崖几年雪。两京贫病若为居，四壁皆成凿照馀。未得贵游同秉烛，唯将半影借披书。
古木卧平沙:古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
淮南寄舍弟:昔予从不调，经岁旅淮源。念尔长相失，何时返故园。寄书迷处所，分袂隔凉温。远道俱为客，他乡共在原。归情春伴雁，愁泣夜随猿。愧见高堂上，朝朝独倚门。
句:林狖欺童子，山精试老僧。（《山寺》）陈兵剑阁山将动，饮马珠江水不流。（咏八阵图送人）官微思倚玉，文浅怯投珠。（《赠张公子协律》）
春江花月夜二首:林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶珮，仙妃难重期。沉沉绿江晚，惆怅碧云姿。初逢花上月，言是弄珠时。
云阳驿陪崔使君邵道士夜宴:一尉东南远，谁知此夜欢。诸侯倾皂盖，仙客整黄冠。染翰灯花满，飞觞云气寒。欣承国士遇，更借美人看。
除夜乐城逢孟浩然:远客襄阳郡，来过海岸家。樽开柏叶酒，灯发九枝花。妙曲逢卢女，高才得孟嘉。东山行乐意，非是竞繁华。
送苏倩游天台:灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
泛永嘉江日暮回舟:无云天欲暮，轻鹢大江清。归路烟中远，回舟月上行。傍潭窥竹暗，出屿见沙明。更值微风起，乘流丝管声。
永嘉即事寄赣县袁少府瓘:山绕楼台出，谿通里閈斜。曾为谢客郡，多有逐臣家。海气朝成雨，江天晚作霞。题书报贾谊，此湿似长沙。
乐城岁日赠孟浩然（一作王维诗）:土地穷瓯越，风光肇建寅。插桃销瘴疠，移竹近阶墀。半是吴风俗，仍为楚岁时。更逢习凿齿，言在汉川湄。
永嘉作:拙宦从江左，投荒更海边。山将孤屿近，水共恶谿连。地湿梅多雨，潭蒸竹起烟。未应悲晚发，炎瘴苦华年。
送孟八浩然归襄阳二首（下篇一作王维诗）:东越相逢地，西亭送别津。风潮看解缆，云海去愁人。乡在桃林岸，山连枫树春。因怀故园意，归与孟家邻。杜门不欲出，久与世情疏。以此为长策，劝君归旧庐。醉歌田舍酒，笑读古人书。好是一生事，无劳献子虚。
贬乐城尉日作:窜谪边穷海，川原近恶谿。有时闻虎啸，无夜不猿啼。地暖花长发，岩高日易低。故乡可忆处，遥指斗牛西。
自乐城赴永嘉枉路泛白湖寄松阳李少府:西行碍浅石，北转入谿桥。树色烟轻重，湖光风动摇。百花乱飞雪，万岭叠青霄。猿挂临潭筱，鸥迎出浦桡。惟应赏心客，兹路不言遥。
九日陪润州邵使君登北固山:五马向西椒，重阳坐丽谯。徐州带绿水，楚国在青霄。张幕连江树，开筵接海潮。凌云词客语，回雪舞人娇。梅福惭仙吏，羊公赏下僚。新丰酒旧美，况是菊花朝。
璧池望秋月:凉夜窥清沼，池空水月秋。满轮沉玉镜，半魄落银钩。蟾影摇轻浪，菱花渡浅流。漏移光渐洁，云敛色偏浮。似璧悲三献，疑珠怯再投。能持千里意，来照楚乡愁。
长安早春（一作孟浩然诗）:开国维东井，城池起北辰。咸歌太平日，共乐建寅春。雪尽黄山树，冰开黑水津。草迎金埒马，花伴玉楼人。鸿渐看无数，莺歌听欲频。何当桂枝擢，还及柳条新。
赠司勋萧郎中:作相开黄阁，为郎奏赤墀。君臣道合体，父子贵同时。国以推贤答，家无内举疑。凤池真水镜，兰省得华滋。未睹风流日，先闻新赋诗。江山清谢脁，花木媚丘迟。吏部来何暮，王言念在兹。丹青无不可，霖雨亦相期。昔我投荒处，孤烟望岛夷。群鸥终日狎，落叶数年悲。渔父留歌咏，江妃入兴词。今将献知己，相感勿吾欺。
巫山:巫岭岧峣天际重，佳期宿昔愿相从。朝云暮雨连天暗，神女知来第几峰。
除日:腊月今知晦，流年此夕除。拾樵供岁火，帖牖作春书。柳觉东风至，花疑小雪馀。忽逢双鲤赠，言是上冰鱼。
清溪泛舟:旅人倚征棹，薄暮起劳歌。笑揽清溪月，清辉不厌多。
桃花溪:隐隐飞桥隔野烟，石矶西畔问渔船。桃花尽日随流水，洞在清溪何处边。
山行留客:山光物态弄春辉，莫为轻阴便拟归。纵使晴明无雨色，入云深处亦沾衣。
春游值雨:欲寻轩槛列清尊，江上烟云向晚昏。须倩东风吹散雨，明朝却待入华园。
春草:春草青青万里馀，边城落日见离居。情知海上三年别，不寄云间一纸书。
柳:濯濯烟条拂地垂，城边楼畔结春思。请君细看风流意，未减灵和殿里时。
南山（一作贺朝清诗）:湖北雨初晴，湖南山尽见。岩岩石帆影，如得海风便。仙穴茅山峰，彩云时一见。邀君共探此，异箓残几卷。
孤兴:晴日暖珠箔，夭桃色正新。红粉青镜中，娟娟可怜嚬。君子在遐险，蕙心谁见珍。罗幕空掩昼，玉颜静移春。江瑟语幽独，再三情未申。黄鹄千里翅，芳音迟所因。
从军行:朔胡乘月寇边城，军书插羽刺中京。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策，衔珠浴铁向桑干，衅旗膏剑指乌丸。鸣鸡已报关山晓，来雁遥传沙塞寒。直为甘心从苦节，陇头流水鸣呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明。始看晋幕飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉箸应啼红粉颜。鸿归燕相续，池边芳草绿。已见氛清细柳营，莫更春歌落梅曲。烽沉灶减静边亭，海晏山空肃已宁。行望凤京旋凯捷，重来麟阁画丹青。
赋得游人久不归（一作刘孝孙诗，又作贺朝清）:乡关眇天末，引领怅怀归。羁旅久淫滞，物色屡芳菲。稍觉出意尽，行看蓬鬓稀。如何千里外，伫立沾裳衣。
宿香山阁（一作贾彦璋诗）:暝上春山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
赠酒店胡姬:胡姬春酒店，弦管夜锵锵。红口羽毛铺新月，貂裘坐薄霜。玉盘初鲙鲤，金鼎正烹羊。上客无劳散，听歌乐世娘。
赋得春莺送友人二首（一作刘孝孙诗后四句在前作一首）:翅掩飞莺舞，啼恼婕妤悲。料取金闺意，因君问所思。流莺拂绣羽，二月上林期。待雪销金禁，衔花向玉墀。
三日绿潭篇:春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照映。素影沉沉对蝶飞，金沙砾砾窥鱼泳。佳人祓禊赏韵年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。
仗剑行:昨夜星官动紫微，今年天子用武威。登车一呼风雷动，遥震阴山撼巍巍。胡骄子，当见旄头蚀应死。愿骑单马仗天威，挼取长绳缚虏归。仗剑遥叱路傍子，匈奴头血溅君衣。
赠别江头:东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
送陈七还广陵:风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
游春:海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。溪山游未厌，琴酌弄晴湾。
游宣州琴溪同武平一作:灵溪非人迹，仙意素所秉。鳞岭森翠微，澄潭照秋景。
春江花月夜:春江潮水连海平，海上明月共潮生。滟滟随波千万里，何处春江无月明。江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月，江月何年初照人。人生代代无穷已，江月年年只相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子，何处相思明月楼。可怜楼上月裴回，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。
代答闺梦还:关塞年华早，楼台别望违。试衫著暖气，开镜觅春晖。燕入窥罗幕，蜂来上画衣。情催桃李艳，心寄管弦飞。妆洗朝相待，风花暝不归。梦魂何处入，寂寂掩重扉。
洪州客舍寄柳博士芳:去年燕巢主人屋，今年花发路傍枝。年年为客不到舍，旧国存亡那得知。胡尘一起乱天下，何处春风无别离。
晚秋赠张折冲此公事制举:都尉今无事，时清但闭关。夜霜戎马瘦，秋草射堂闲。位以穿杨得，名因折桂还。冯唐真不遇，叹息鬓毛斑。
和左司张员外自洛使入京中路先赴长安逢立春日…诸公:拜郎登省闼，奉使驰车乘。遥瞻使者星，便是郎官应。台妙时相许，皇华德弥称。二陕听风谣，三秦望形胜。此中暌益友，是日多诗兴。寒尽岁阴催，春归物华证。
和登会稽山:稽山碧湖上，势入东溟尽。烟景昼清明，九峰争隐嶙。望中厌朱绂，俗内探玄牝。野老听鸣驺，山童拥行轸。仙花寒未落，古蔓柔堪引。竹涧入山多，松崖向天近。云从海天去，日就江村陨。能赋丘尝闻，和歌参不敏。冥搜信冲漠，多士期标准。愿奉濯缨心，长谣反招隐。
送杨法曹按括州:东海天台山，南方缙云驿。溪澄问人隐，岩险烦登陟。潭壑随星使，轩车绕春色。傥寻琪树人，为报长相忆。
葛山潭:圆潭写流月，晴明涵万象。仙翁何时还，绿水空荡漾。凉哉草木腓，白露沾人衣。犹醉空山里，时闻笙鹤飞。
丹阳行:丹阳古郡洞庭阴，落日扁舟此路寻。传是东南旧都处，金陵中断碧江深。在昔风尘起，京都乱如燬。双阙戎虏间，千门战场里。传闻一马化为龙，南渡衣冠亦愿从。石头横帝里，京口拒戎锋。青枫林下回天跸，杜若洲前转国容。都门不见河阳树，辇道唯闻建业钟。中原悠悠几千里，欲扫欃枪未云已。英雄倾夺何纷然，一盛一衰如逝川。可怜宫观重江里，金镜相传三百年。自从龙见圣人出，六合车书混为一。昔年王气今何在，并向长安就尧日。荆榛古木闭荒阡，共道繁华不复全。赤县唯馀江树月，黄图半入海人烟。暮来山水登临遍，览古愁吟泪如霰。唯有空城多白云，春风淡荡无人见。
山阴县西楼:都邑西楼芳树间，逶迤霁色绕江山。山月夜从公署出，江云晚对讼庭还。谁知春色朝朝好，二月飞花满江草。一见湖边杨柳风，遥忆青青洛阳道。
夜宿浙江:扁舟夜入江潭泊，露白风高气萧索。富春渚上潮未还，天姥岑边月初落。烟水茫茫多苦辛，更闻江上越人吟。洛阳城阙何时见，西北浮云朝暝深。
春日留别:春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。
奉和四月三日上阳水窗赐宴应制得春字:今日逢初夏，欢游续旧旬。气和先作雨，恩厚别成春。凤吹临清洛，龙舆下紫宸。此中歌在藻，还见跃潜鳞。
奉和登会昌山应制:岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。
正月十五日夜应制（一作沈佺期诗）:洛城三五夜，天子万年春。彩仗移双阙，琼筵会九宾。舞成苍颉字，灯作法王轮。不觉东方日，遥垂御藻新。
奉和御制登鸳鸯楼即目应制:玉辇下离宫，琼楼上半空。方巡五年狩，更辟四门聪。井邑观秦野，山河念禹功。停銮留睿作，轩槛起南风。
进船泛洛水应制（一作薛昚惑诗）:禁园纡睿览，仙棹叶时游。洛北风花树，江南彩画舟。芳生兰蕙草，春入凤凰楼。兴尽离宫暮，烟光起夕流。
和常州崔使君寒食夜:闻道清明近，春庭向夕阑。行游昼不厌，风物夜宜看。斗柄更初转，梅香暗里残。无劳秉华烛，清月在南端。
和韦兄春日南亭宴兄弟（兄在京）:台阁升高位，园林隔旧乡。忽闻歌棣萼，还比报琼芳。门向宜春近，郊连御宿长。德星常有会，相望在文昌。
奉和崔司马游云门寺:系马清溪树，禅门春气浓。香台花下出，讲坐竹间逢。觉路山童引，经行谷鸟从。更言穷寂灭，回策上南峰。
酬万八贺九云门下归溪中作:晚从灵境出，林壑曙云飞。稍觉清溪尽，回瞻画刹微。独园馀兴在，孤棹宿心违。更忆登攀处，天香满袖归。
春初送吕补阙往西岳勒碑得云字:刻石记天文，朝推谷子云。箧中缄圣札，岩下揖神君。语别梅初艳，为期草欲薰。往来春不尽，离思莫氛氲。
送越州裴参军充使入京:日落川径寒，离心苦未安。客愁西向尽，乡梦北归难。霜果林中变，秋花水上残。明朝渡江后，云物向南看。
送周判官往台州:吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。
送魏骑曹充宇文侍御判官分按山南:云雨阳台路，光华驿骑巡。劝农开梦土，恤隐惠荆人。楼迥吟黄鹤，江长望白蘋。观风布明诏，更是汉南春。
送苏郎中绾出佐荆州:神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。
冬末送魏起居赴京:大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。
送李补阙摄御史充河西节度判官:昔年叨补衮，边地亦埋轮。官序惭先达，才名畏后人。西戎虽献款，上策耻和亲。早赴前军幕，长清外域尘。
送赵评事摄御史监军岭南:议狱持邦典，临戎假宪威。风从阊阖去，霜入洞庭飞。篁竹迎金鼓，楼船引绣衣。明年拜真月，南斗使星归。
送靳十五侍御使蜀:天使出霜台，行人择吏才。传车春色送，离兴夕阳催。驿绕巴江转，关迎剑道开。西南一何幸，前后二龙来。
送李给事归徐州觐省:列位登青琐，还乡复彩衣。共言晨省日，便是昼游归。春水经梁宋，晴山入海沂。莫愁东路远，四牡正騑騑。
送杜侍御赴上都:避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
送张环摄御史监南选:汉使得张纲，威名摄远方。恩沾柱下史，荣比选曹郎。江带黔中阔，山连峡水长。莫愁炎暑地，秋至有严霜。
宴越府陈法曹西亭:公府西岩下，红亭间白云。雪梅初度腊，烟竹稍迎曛。水木涵澄景，帘栊引霁氛。江南归思逼，春雁不堪闻。
同邢判官寻龙湍观归湖中:星使下仙京，云湖喜昼晴。更从探穴处，还作棹歌行。丝管荷风入，帘帷竹气清。莫愁归路远，水月夜虚明。
寻龙湍:仙穴寻遗迹，轻舟爱水乡。溪流一曲尽，山路九峰长。渔父歌金洞，江妃舞翠房。遥怜葛仙宅，真气共微茫。
宿云门寺阁:香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。
扬子江楼:扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
淮阴夜宿二首:水国南无畔，扁舟北未期。乡情淮上失，归梦郢中疑。木落知寒近，山长见日迟。客行心绪乱，不及洛阳时。永夕卧烟塘，萧条天一方。秋风淮水落，寒夜楚歌长。宿莽非中土，鲈鱼岂我乡。孤舟行已倦，南越尚茫茫。
下京口埭夜行:孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。
山行遇雨:骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。
夜到润州:夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。
和常州崔使君咏后庭梅二首:闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。梅院重门掩，遥遥歌吹边。庭深人不见，春至曲能传。花落弹棋处，香来荐枕前。使君停五马，行乐此中偏。
同和咏楼前海石榴二首:客自新亭郡，朝来数物华。传君妓楼好，初落海榴花。露色珠帘映，香风粉壁遮。更宜林下雨，日晚逐行车。海上移珍木，楼前咏所思。遥闻下车日，正在落花时。旧绿香行盖，新红洒步綦。从来寒不易，终见久逾滋。
故右丞相赠太师燕文贞公挽词二首:海内文章伯，朝端礼乐英。一言兴宝运，三入济群生。命与才相偶，年将位不并。台星忽已坼，流恸轸皇情。甲第三重戟，高门四列侯。已成冠盖里，更有凤凰楼。人世方为乐，生涯遽若休。空馀掌纶地，传庆百千秋。
故陈州刺史赠兵部尚书韦公挽词:奕叶金章贵，连枝鼎位尊。台庭为凤穴，相府是鴒原。世阅空悲命，泉幽不返魂。惟馀汉臣史，继术赞韦门。
故程将军妻南阳郡夫人樊氏挽歌:德配程休甫，名高鲁季姜。宠荣苍玉珮，宴梦郁金堂。白日期偕老，幽泉忽悼亡。国风犹在咏，江汉近南阳。
和上巳连寒食有怀京洛:天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东郊道，青草洲边南渡桥。坐见司空扫西第，看君侍从落花朝。
和左司张员外自洛使入京中路先赴长安…韦侍御等诸公:忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。
和崔司马登称心山寺:郡府乘休日，王城访道初。觉花迎步履，香草藉行车。倚阁观无际，寻山坐太虚。岩空迷禹迹，海静望秦馀。翡翠巢珠网，鹍鸡间绮疏。地灵资净土，水若护真如。宝树谁攀折，禅云自卷舒。晴分五湖势，烟合九夷居。生灭纷无象，窥临已得鱼。尝闻宝刀赠，今日奉琼琚。
奉和李右相中书壁画山水:庙堂多暇日，山水契中情。欲写高深趣，还因藻绘成。九江临户牖，三峡绕檐楹。花柳穷年发，烟云逐意生。能令万里近，不觉四时行。气染荀香馥，光含乐镜清。咏歌齐出处，图画表冲盈。自保千年遇，何论八载荣。
奉和李右相赏会昌林亭:贤相初陪跸，灵山本降神。作京雄近县，开阁宠平津。地胜林亭好，时清宴赏频。百泉萦草木，万井布郊畛。德与春和盛，功将造化邻。还嗤渭滨叟，岁晚独垂纶。
和左卫武仓曹卫中对雨创韵赠右卫李骑曹:林父同官意，宣尼久骑交。文场刊玉篆，武事掌金铙。道合宜连茹，时清岂系匏。克勤居簿领，多暇屏讙譊。美酒怀公宴，玄谈俟客嘲。薄云生北阙，飞雨自西郊。院暑便清旷，庭芜觉渐苞。高门关讵闭，逸韵柱难胶。枳棘鸾无叹，椅梧凤必巢。忽闻徵并作，观海愧堂坳。
送新罗法师还国:异域今无外，高僧代所稀。苦心归寂灭，宴坐得精微。持钵何年至，传灯是日归。上卿挥别藻，中禁下禅衣。海阔杯还度，云遥锡更飞。此行迷处所，何以慰虔祈。
送赵大夫护边（一作送赵都护赴安西）:外域分都护，中台命职方。欲传清庙略，先取剧曹郎。已佩登坛印，犹怀伏奏香。百壶开祖饯，驷牡戒戎装。青海连西掖，黄河带北凉。关山瞻汉月，戈剑宿胡霜。体国才先著，论兵策复长。果持文武术，还继杜当阳。
立秋日题安昌寺北山亭:楼观倚长霄，登攀及霁朝。高如石门顶，胜拟赤城标。天路云虹近，人寰气象遥。山围伯禹庙，江落伍胥潮。徂暑迎秋薄，凉风是日飘。果林馀苦李，萍水覆甘蕉。览古嗟夷漫，凌空爱泬寥。更闻金刹下，钟梵晚萧萧。
登越州城:越嶂绕层城，登临万象清。封圻沧海合，廛市碧湖明。晓日渔歌满，芳春棹唱行。山风吹美箭，田雨润香粳。代阅英灵尽，人闲吏隐并。赠言王逸少，已见曲池平。
江行有怀:秋水明川路，轻舟转石圻。霜多山橘熟，寒至浦禽稀。飞席乘风势，回流荡日晖。昼行疑海若，夕梦识江妃。野霁看吴尽，天长望洛非。不知何岁月，一似暮潮归。
长洲苑（吴黄武中，此地校猎）:吴王初鼎峙，羽猎骋雄才。辇道阊门出，军容茂苑来。山从列嶂转，江自绕林回。剑骑缘汀入，旌门隔屿开。合离纷若电，驰逐溢成雷。胜地虞人守，归舟汉女陪。可怜夷漫处，犹在洞庭隈。山静吟猿父，城空应雉媒。戎行委乔木，马迹尽黄埃。揽涕问遗老，繁华安在哉。
和咏廨署有樱桃:上林天禁里，芳树有红樱。江国今来见，君门春意生。香从花绶转，色绕佩珠明。海鸟衔初实，吴姬扫落英。切将稀取贵，羞与众同荣。为此堪攀折，芳蹊处处成。
同洛阳李少府观永乐公主入蕃:边地莺花少，年来未觉新。美人天上落，龙塞始应春。
途中口号:邺城东北望陵台，珠翠繁华去不回。无复新妆艳红粉，空馀故垄满青苔。
晦日湖塘:吉日初成晦，方塘遍是春。落花迎二月，芳树历三旬。公子能留客，巫阳好解神。夜还何虑暗，秉烛向城闉。
句:野烟出炉上，山花落镜中。（《庐山》。见《诗式》）
从军行:塞北胡霜下，营州索兵救。夜里偷道行，将军马亦瘦。刀光照塞月，阵色明如昼。传闻贼满山，已共前锋斗。
杂诗:逢著平乐儿，论交鞍马前。与酤一斗酒，恰用十千钱。后余在关内，作事多迍邅。何肯相救援，徒闻宝剑篇。
古意:红荷楚水曲，彪炳烁晨霞。未得两回摘，秋风吹却花。时芳不待妾，玉珮无处夸。悔不盛年时，嫁与青楼家。
宿法华寺:松雨时复滴，寺门清且凉。此心竟谁证，回憩支公床。壁画感灵迹，龛经传异香。独游寄象外，忽忽归南昌。
题预章馆:杨柳映春江，江南转佳丽。吴门绿波里，越国青山际。游宦常往来，津亭暂临憩。驿前苍石没，浦外湖沙细。向晚宴且久，孤舟冏然逝。云留西北客，气歇东南帝。独有萋萋心，谁知怨芳岁。
石头滩作:怅矣秋风时，余临石头濑。因高见远境，尽此数州内。羽山数点青，海岸杂光碎。离离树木少，漭漭湖波大。日暮千里帆，南飞落天外。须臾遂入夜，楚色有微霭。寻远迹已穷，遗荣事多昧。一身犹未理，安得济时代。且泛朝夕潮，荷衣蕙为带。
漂母岸:泗水入淮处，南边古岸存。秦时有漂母，于此饭王孙。王孙初未遇，寄食何足论。后为楚王来，黄金答母恩。事迹遗在此，空伤千载魂。茫茫水中渚，上有一孤墩。遥望不可到，苍苍烟树昏。几年崩冢色，每日落潮痕。古地多堙圮，时哉不敢言。向夕泪沾裳，遂宿芦洲村。
对酒吟:行行日将夕，荒村古冢无人迹。蒙笼荆棘一鸟吟，屡唱提壶沽酒吃。古人不达酒不足，遗恨精灵传此曲。寄言世上诸少年，平生且尽杯中醁。
奉和华清宫观行香应制:天子蕊珠宫，楼台碧落通。豫游皆汗漫，斋处即崆峒。云物三光里，君臣一气中。道言何所说，宝历自无穷。
七夕:太守仙潢族，含情七夕多。扇风生玉漏，置水写银河。阁下陈书籍，闺中曝绮罗。遥思汉武帝，青鸟几时过。
宿范浦:月暗潮又落，西陵渡暂停。村烟和海雾，舟火乱江星。路转定山绕，塘连范浦横。鸱夷近何去，空山临沧溟。
奉和圣制上巳祓禊应制:元巳秦中节，吾君灞上游。鸣銮通禁苑，别馆绕芳洲。鹓鹭千官列，鱼龙百戏浮。桃花春欲尽，谷雨夜来收。庆向尧樽祝，欢从楚棹讴。逸诗何足对，窅作掩东周。
九日侍宴应制:运偶千年圣，时传九日神。尧樽列钟鼓，汉阙辟钩陈。金箓三清降，琼筵五老巡。始惊兰佩出，复咏柏梁新。云雁楼前晚，霜花酒里春。欢娱无限极，书剑太平人。
杭州北郭戴氏荷池送侯愉:秋近万物肃，况当临水时。折花赠归客，离绪断荷丝。谁谓江国永，故人感在兹。道存过北郭，情极望东菑。乔木故园意，鸣蝉穷巷悲。扁舟竟何待，中路每迟迟。
怨词二首:妾有罗衣裳，秦王在时作。为舞春风多，秋来不堪著。楼头桃李疏，池上芙蓉落。织锦犹未成，蛩声入罗幕。
古意二首:玉笼薰绣裳，著罢眠洞房。不能春风里，吹却兰麝香。种棘遮蘼芜，畏人来采杀。比至狂夫还，看看几花发。
襄阳曲二首:蕙草娇红萼，时光舞碧鸡。城中美年少，相见白铜鞮。少年襄阳地，来往襄阳城。城中轻薄子，知妾解秦筝。
魏宫词:朝日照红妆，拟上铜雀台。画眉犹未了，魏帝使人催。
长信草（一作长信宫，一作婕妤怨）:长信宫中草，年年愁处生。故侵珠履迹，不使玉阶行。
长乐少年行（一作古意）:遗却珊瑚鞭，白马骄不行。章台折杨柳，春日路傍情。
湖南曲（一作古意）:湖南送君去，湖北送君归。湖里鸳鸯鸟，双双他自飞。
中流曲（一作古意）:归时日尚早，更欲向芳洲。渡口水流急，回船不自由。
王孙游:自与王孙别，频看黄鸟飞。应由春草误，著处不成归。
采莲曲:玉溆花争发，金塘水乱流。相逢畏相失，并著采莲舟。
子夜冬歌:寂寥抱冬心，裁罗又褧褧。夜久频挑灯，霜寒剪刀冷。
丽人曲:红颜称绝代，欲并真无侣。独有镜中人，由来自相许。
小长干曲:月暗送潮风，相寻路不通。菱歌唱不彻，知在此塘中。
王昭君（一作吟叹曲）:汉使南还尽，胡中妾独存。紫台绵望绝，秋草不堪论。
秦女卷衣（一作妾薄命）:虽入秦帝宫，不上秦帝床。夜夜玉窗里，与他卷衣裳。
今别离:送别未能旋，相望连水口。船行欲映洲，几度急摇手。
卫艳词:淇上桑叶青，青楼含白日。比时遥望君，车马城中出。
渭水西别李仑:陇右长亭堠，山阴古塞秋。不知呜咽水，何事向西流。
古意:净扫黄金阶，飞霜皎如雪。下帘弹箜篌，不忍见秋月。
送韩十四被鲁王推递往济南府:西候情何极，南冠怨有馀。梁王虽好事，不察狱中书。
白纻辞二首（前首一作《香风词》）:洛阳梨花落如霰，河阳桃叶生复齐。坐惜玉楼春欲尽，红绵粉絮裛妆啼。董贤女弟在椒风，窈窕繁华贵后宫。璧带金釭皆翡翠，一朝零落变成空。
九日:江边枫落菊花黄，少长登高一望乡。九日陶家虽载酒，三年楚客已沾裳。
王昭君:一回望月一回悲，望月月移人不移。何时得见汉朝使，为妾传书斩画师。
孤寝怨:征戍动经年，含情拂玳筵。花飞织锦处，月落捣衣边。灯暗愁孤坐，床空怨独眠。自君辽海去，玉匣闭春弦。
题武陵草堂:草堂列仙楼，上在青山顶。户外窥数峰，阶前对双井。雨来花尽湿，风度松初冷。登栈行不疲，入谿语弥静。云能去尘服，兼欲事金鼎。正直心所存，谄谀长自省。适知幽遁趣，已觉烦虑屏。更爱云林间，吾将卧南颍。
广武怀古:河水城下流，登城望弥惬。海云飞不断，岸草绿相接。龙门无旧场，武牢有遗堞。扼喉兵易守，扪指计何捷。天夺项氏谋，卒成汉家业。乡山遥可见，西顾泪盈睫。
赠李郎中:仙郎早朝退，直省卧南轩。院竹自成赏，阶庭寂不喧。焚香开后阁，起草闭前门。礼乐风流美，光华星位尊。荣兼朱绂贵，交乃布衣存。是日登龙客，无忘君子恩。
咏王大娘戴竿:楼前百戏竞争新，唯有长竿妙入神。谁谓绮罗翻有力，犹自嫌轻更著人。
享太庙乐章:汉祚惟永，神功中兴。夙驱氛祲，天覆黎蒸。三光再朗，庶绩其凝。重熙累叶，景命是膺。
鸿门行:少年买意气，百金不辞费。学剑西入秦，结交北游魏。秦魏多豪人，与代亦殊伦。由来不相识，皆是暗相亲。宝马青丝辔，狐裘貂鼠服。晨过剧孟游，暮投咸阳宿。然诺本云云，诸侯莫不闻。犹思百战术，更逐李将军。始从灞陵下，遥遥度朔野。北风闻楚歌，南庭见胡马。胡马秋正肥，相邀夜合围。战酣烽火灭，路断救兵稀。白刃纵横逼，黄尘飞不息。虏骑血洒衣，单于泪沾臆。献凯云台中，自言塞上雄。将军行失势，部曲遂无功。新人不如旧，旧人不相救。万里长飘飖，十年计不就。弃置难重论，驱马度鸿门。行看楚汉事，不觉风尘昏。宝剑中夜抚，悲歌聊自舞。此曲不可终，曲终泪如雨。
惠文太子挽歌（睿宗之子岐王范也开元十四年卒赠太子）:寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空馀燕衔士，朝夕向陵飞。
从军行:汉家未得燕支山，征戍年年沙朔间。塞下长驱汗血马，云中恒闭玉门关。阴山瀚海千万里，此日桑河冻流水。稽洛川边胡骑来，渔阳戍里烽烟起。长途羽檄何相望，天子按剑思北方。羽林练士拭金甲，将军校战出玉堂。幽陵异域风烟改，亭障连连古今在。夜闻鸿雁南渡河，晓望旌旗北临海。塞沙飞淅沥，遥裔连穷碛。玄漠云平初合阵，西山月出闻鸣镝。城南百战多苦辛，路傍死卧黄沙人。戎衣不脱随霜雪，汗马骖単长被铁。杨叶楼中不寄书，莲花剑上空流血。匈奴未灭不言家，驱逐行行边徼赊。归心海外见明月，别思天边梦落花。天边回望何悠悠，芳树无人渡陇头。春云不变阳关雪，桑叶先知胡地秋。田畴不卖卢龙策，窦宪思勒燕然石。麾兵静北垂，此日交河湄。欲令塞上无干戚，会待单于系颈时。
赋戚夫人楚舞歌:定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨裴回入行殿。日夕悠悠非旧乡，飘飘处处逐君王。闺门向里通归梦，银烛迎来在战场。相从顾恩不雇己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟磬，白日秋天忆鼓鼙。君王纵恣翻成误，吕后由来有深妒。不奈君王容鬓衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见储君归惠帝，徒留爱子付周昌。
句:耳临清渭洗，心向白云闲。（《纪事》）
夏晚初霁南省寓直用馀字（时兼尚书郎节度判官）:薄宦因时泰，凉宵寓直初。沉沉仙阁闭，的的暗更徐。霁色连空上，炎氛入夜除。星回南斗落，月度北窗虚。待漏残灯照，含芳袭气馀。寐来冠不解，奏罢草仍书。幕府惭良策，明曹愧散樗。命轻徒有报，义重更难疏。燕厦欣成托，鹓行滥所如。晨趋当及早，复此戒朝车。
同皇甫兵曹天官寺浴室新成招友人赏会:温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
同张少府和厍狄员外夏晚初霁南省寓直时…节度判官之作:黄绶归休日，仙郎复奏馀。晏居当夏晚，寓直会晴初。露散星文发，云披水镜虚。高才推独唱，嘉会喜连茹。月色摇春闼，香烟霭暝庐。千门传夜警，万象照阶除。少孺嘉能赋，文强阅赐书。兼曹谋未展，入幕志方摅。为奉灵台帛，恭先待漏车。贞标不可仰，空此乐樵渔。
咏铜柱:天门街里倒天枢，火急先须御火珠。计合一条丝线挽，何劳两县索人夫。
送贺监归四明应制:挂冠知止足，岂独汉疏贤。入道求真侣，辞恩访列仙。睿文含日月，宸翰动云烟。鹤驾吴乡远，遥遥南斗边。
奉和圣制次琼岳应制:东幸从人望，西巡顺物回。云收二华出，天转五星来。十月农初罢，三驱礼复开。更看琼岳上，佳气接神台。
秋夜望月忆韩席等诸侍郎因以投赠:秋天碧云夜，明月悬东方。皓皓庭际色，稍稍林下光。桂华澄远近，璧彩散池塘。鸿雁飞难度，关山曲易长。揆予秉孤直，虚薄忝文昌。握镜惭先照，持衡愧后行。多才众君子，载笔久词场。作赋推潘岳，题诗许谢康。当时陪宴语，今夕恨相望。愿欲接高论，清晨朝建章。
流崖州至鬼门关作:一去一万里，千知千不还。崖州何处在，生度鬼门关。
赠元载歌妓:雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
别妻王韫秀:年来谁不厌龙钟，虽在侯门似不容。看取海山寒翠树，苦遭霜霰到秦封。
赋得云生栋梁间:一片苍梧意，氤氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。
奉和圣制三月三日:上巳迂龙驾，中流泛羽觞。酒因朝太子，诗为乐贤王。锦缆方舟渡，琼筵大乐张。风摇垂柳色，花发异林香。野老歌无事，朝臣饮岁芳。皇情被群物，中外洽恩光。
省试白云起封中:千年泰山顶，云起汉王封。不作奇峰状，宁分触石容。为霖虽易得，表圣自难逢。冉冉排空上，依依叠影重。素光非曳练，灵贶是从龙。岂学无心出，东西任所从。
郎月行:朗月照帘幌，清夜有馀姿。洞房怨孤枕，挟琴爱前墀。萱草已数叶，梨花复遍枝。去岁草始荣，与君新相知。今年花未落，谁分生别离。代情难重论，人事好乖移。合比月华满，分同月易亏。亏月当再圆，人别星陨天。吾欲竟此曲，意深不可传。叹息孤鸾鸟，伤心明镜前。
晓次荆江:孤舟大江水，水涉无昏曙。雨暗迷津时，云生望乡处。渔翁闲自乐，樵客纷多虑。秋色湖上山，归心日边树。徒称竹箭美，未得枫林趣。向夕垂钓还，吾从落潮去。
题石窟（寺魏孝文所置）:梵宇开金地，香龛凿铁围。影中群象动，空里众灵飞。檐牖笼朱旭，房廊挹翠微。瑞莲生佛步，瑶树挂天衣。邀福功虽在，兴王代久非。谁知云朔外，更睹化胡归。
樟亭观涛:涛来势转雄，猎猎驾长风。雷震云霓里，山飞霜雪中。激流起平地，吹涝上侵空。翕辟乾坤异，盈虚日月同。艅艎从陆起，洲浦隔阡通。跳沫喷岩翠，翻波带景红。怒湍初抵北，却浪复归东。寂听堪增勇，晴看自发蒙。伍生传或谬，枚叟说难穷。来信应无已，申威亦匪躬。冲腾如决胜，回合似相攻。委质任平视，谁能涯始终。
赠程秘书:客自岐阳来，吐音若鸣凤。孤飞畏不偶，独立谁见用。忽从被褐中，召入承明宫。圣人借颜色，言事无不通。殷勤拯黎庶，感激论诸公。将相猜贾谊，图书归马融。顾余久寂寞，一岁麒麟阁。且共歌太平，勿嗟名宦薄。
家叔征君东溪草堂二首:开山十馀里，青壁森相倚。欲识尧时天，东溪白云是。雷声转幽壑，云气杳流水。涧影生龙蛇，岩端翳柽梓。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮氏子。今朝共游者，得性闲未归。已到仙人家，莫惊鸥鸟飞。水深严子钓，松挂巢父衣。云气转幽寂，溪流无是非。名理未足羡，腥臊讵所希。自惟负贞意，何岁当食薇。
乡试后自巩还田家，因谢邻友见过之作:鸡鸣出东邑，马倦登南峦。落日见桑柘，翳然丘中寒。邻家多旧识，投暝来相看。且问春税苦，兼陈行路难。园场近阴壑，草木易凋残。峰晴雪犹积，涧深冰已团。浮名知何用，岁晏不成欢。置酒共君饮，当歌聊自宽。
青雀歌:啾啾青雀儿，飞来飞去仰天池。逍遥饮啄安涯分，何假扶摇九万为。
杂诗二首:家居五原上，征战是平生。独负山西勇，谁当塞下名。死生辽海战，雨雪蓟门行。诸将封侯尽，论功独不成。君家御沟上，垂柳夹朱门。列鼎会中贵，鸣珂朝至尊。死生在片议，穷达由一言。须识苦寒士，莫矜狐白温。
赠广川马先生:经书满腹中，吾识广川翁。年老甘无位，家贫懒发蒙。人归洙泗学，歌盛舞雩风。愿接诸生礼，三年事马融。
峡中作:高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。
竹里馆:江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
永城使风:长风起秋色，细雨含落晖。夕鸟向林去，晚帆相逐飞。虫声出乱草，水气薄行衣。一别故乡道，悠悠今始归。
和徐侍郎丛筱咏（一作蒋涣诗）:中禁夕沉沉，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
驾幸温泉:传闻圣主幸新丰，清跸鸣銮出禁中。细草终朝随步辇，垂杨几处绕行宫。千官扈从骊山北，万国来朝渭水东。此日小臣徒献赋，汉家谁复重扬雄。
奉和张使君宴加朝散:佐理星辰贵，分荣涣汗深。言从大夫后，用答圣人心。骑拥轩裳客，鸾惊翰墨林。停杯歌麦秀，秉烛醉棠阴。爽气凌秋笛，轻寒散暝砧。只应将四子，讲德谢知音。
赠张均员外:公门世绪昌，才子冠裴王。出自平津邸，还为吏部郎。神仙馀气色，列宿动辉光。夜直南宫静，朝趋北禁长。时人归水镜，明主赐衣裳。翰苑飞鹦鹉，天池待凤凰。承欢畴日顾，未纪后时伤。去去图南远，微才幸不忘。
送祖咏:田家宜伏腊，岁晏子言归。石路雪初下，荒村鸡共飞。东原多烟火，北涧隐寒晖。满酌野人酒，倦闻邻女机。胡为困樵采，几日罢朝衣。
送綦毋潜:夫君不得意，本自沧海来。高足未云骋，虚舟空复回。淮南枫叶落，灞岸桃花开。出处暂为耳，沉浮安系哉。如何天覆物，还遣世遗才。欲识秦将汉，尝闻王与裴。离筵对寒食，别雨乘春雷。会有征书到，荷衣且漫裁。
送赵都护赴安西:下客候旌麾，元戎复在斯。门开都护府，兵动羽林儿。黠虏多翻覆，谋臣有别离。智同天所授，恩共日相随。汉使开宾幕，胡笳送酒卮。风霜迎马首，雨雪事鱼丽。上策应无战，深情属载驰。不应行万里，明主寄安危。
追凉历下古城西北隅，此地有清泉乔木:谢脁出华省，王祥贻佩刀。前贤真可慕，衰病意空劳。贞悔不自卜，游随共尔曹。未能齐得丧，时复诵离骚。闲阴七贤地，醉餐三士桃。苍苔虞舜井，乔木古城壕。渔父偏相狎，尧年不可逃。蝉鸣秋雨霁，云白晓山高。咫尺传双鲤，吹嘘借一毛。故人皆得路，谁肯念同袍。
戏赠邵使君张郎:少妇石榴裙，新妆白玉面。能迷张公子，不许时相见。
同王维过崔处士林亭:映竹时闻转辘轳，当窗只见网蜘蛛。主人非病常高卧，环堵蒙笼一老儒。
寄河上段十六（一作王维诗）:与君相识即相亲，闻道君家住孟津。为见行舟试借问，客中时有洛阳人。
寒食:子推言避世，山火遂焚身。四海同寒食，千秋为一人。深冤何用道，峻迹古无邻。魂魄山河气，风雷御宇神。光烟榆柳灭，怨曲龙蛇新。可叹文公霸，平生负此臣。
八月十五日象自江东止田园移庄…诗三首（俱见王维集）:谢病始告归，依然入桑梓。家人皆伫立，相候衡门里。畴类皆长年，成人旧童子。上堂家庆毕，愿与亲姻迩。论旧或馀悲，思存且相喜。田园转芜没，但有寒泉水。衰柳日萧条，秋光清邑里。入门乍如客，休骑非便止。中饮顾王程，离忧从此始。两妹日长成，双鬟将及人。已能持宝瑟，自解掩罗巾。念昔别时小，未知疏与亲。今来识离恨，掩泪方殷勤。小弟更孩幼，归来不相识。同居虽渐惯，见人犹默默。宛作越人言，殊乡甘水食。别此最为难，泪尽有馀忆。
叹白发（一作王维诗）:我年一何长，鬓发日已白。俯仰天地间，能为几时客。惆怅故山云，裴回空日夕。何事与时人，东城复南陌。
早秋宴张郎中海亭即事（一作孟浩然诗）:邑有弦歌宰，翔鸾狎野鸥。眷言华省旧，暂滞海池游。郁岛藏深竹，前谿对舞楼。更闻书即事，云物是新秋。
句:吴越山多秀，新安江甚清。（见《河岳英灵集》）书名会粹才偏逸，酒号屠苏味更醇。（《赠郑虔》，见《唐语林》）初疑轻烟淡古松，又似山开万仞峰。（《赠怀素》，见《颜真卿序》）
嵩山十志十首。草堂:草堂者，盖因自然之谿阜，前当墉洫；资人力之缔构，后加茅茨。将以避燥湿，成栋宇之用；昭简易，叶乾坤之德，道可容膝休闲。谷神同道，此其所贵也。及靡者居之，则妄为剪饰，失天理矣。词曰：山为宅兮草为堂，芝兰兮药房。罗蘼芜兮拍薜荔，荃壁兮兰砌。蘼芜薜荔兮成草堂，阴阴邃兮馥馥香，中有人兮信宜常。读金书兮饮玉浆，童颜幽操兮不易长。
嵩山十志十首。倒景台:天门豁兮仙台耸，杰屹崒兮零澒涌。穷三休兮旷一观，忽若登昆仑兮中期汗漫仙。耸天关兮倒景台，鲨颢气兮轶嚣埃。皎皎之子兮自独立，云可朋兮霞可吸，曾何荣辱之所及。
嵩山十志十首。樾馆:紫岩隈兮青谿侧，云松烟茑兮千古色。芳靃蘼兮荫蒙茏，幽人构馆兮在其中。靃蘼蒙茏兮开樾馆，卧风霄兮坐霞旦。粤有宾兮时戾止，樵苏不爨兮清谈已，永岁终朝兮常若此。
嵩山十志十首。枕烟庭:临泱漭兮背青荧，吐云烟兮合窅冥。怳欻翕兮沓幽霭，意缥缈兮群仙会。窅冥仙会兮枕烟庭，竦魂形兮凝视听。闻夫至诚必感兮巅，契颢气，养丹田，终仿像兮觏灵仙。
嵩山十志十首。云锦淙:水攒冲兮石丛耸，焕云锦兮喷汹涌。苔駮荦兮草夤缘，芳幂幂兮濑溅溅。石攒丛兮云锦淙，波连珠兮文沓绛。有洁冥者媚此幽，漱灵液兮乐天休，实获我心兮夫何求。
嵩山十志十首。期仙磴:霏微阴壑兮气腾虹，迤逦危磴兮上凌空。青霞杪兮紫云垂，鸾歌凤舞兮吹参差。鸾歌凤舞兮期仙磴，鸿驾迎兮瑶华赠。山中人兮好神仙，想像闻此兮欲升烟，铸月炼液兮伫还年。
嵩山十志十首。涤烦矶:灵矶盘礴兮溜奔错漱，冷风兮镇冥壑。研苔滋兮泉珠洁，一饮一憩兮气想灭。磷涟清淬兮涤烦矶，灵仙境兮仁智归。中有琴兮徽以玉，峨峨汤汤兮弹此曲，寄声知音兮同所欲。
嵩山十志十首。幂翠庭:青崖阴兮月涧曲，重幽叠邃兮隐沦躅。草树绵幂兮翠蒙茏，当其无兮庭在中。当无有用兮幂翠庭，神可谷兮道可冥。有幽人兮张素琴，皇徽兮绿水阴，德之愔兮澹多心。
嵩山十志十首。洞元室:岚气肃兮岩翠冥，空阴虚兮户芳迎。披蕙帐兮促萝筵，谈空空兮核元元。蕙帐萝筵兮洞元室，秘而幽兮真可吉。返自然兮道可冥，泽妙思兮草玄经，结幽门兮在黄庭。
嵩山十志十首。金碧潭:水碧色兮石金光，滟熠熠兮濙湟湟。泉葩映兮烟茑临，红灼灼，翠阴阴。翠相鲜兮金碧潭，霜天洞兮烟景涵。有幽人兮好冥绝，炳其焕兮凝其洁，悠悠千古兮长不灭。
书殿赐宴应制:校文常近日，赐宴忽升天。酒正传杯至，饔人捧案前。玉阶鸣溜水，清阁引归烟。共惜芸香暮，春风几万年。
从驾温泉宫:神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
送吕向补阙西岳勒碑:圣作西山颂，君其出使年。勒碑悬日月，驱传接云烟。寒尽函关路，春归洛水边。别离能几许，朝暮玉墀前。
送丹阳采访:郡县分南国，皇华出圣朝。为怜乡棹近，不道使车遥。旧俗吴三让，遗风汉六条。愿言除疾苦，天子听歌谣。
送王判官:明月开三峡，花源出五溪。城池青壁里，烟火绿林西。不畏王程促，惟愁仙路迷。巴东下归棹，莫待夜猿啼。
题襄阳图:画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。
程将军夫人挽诗:琴瑟调双凤，和鸣不独飞。正歌春可乐，行泣露先晞。环珮声犹在，房栊梦不归。将军休沐日，谁劝著新衣。
奉和喜雪应制:两宫斋祭近登临，雨雪纷纷天昼阴。只为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾答尧心。
闻邻家理筝:北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。
奉和圣制早度蒲津关:仙掌临秦甸，虹桥辟晋关。两都分地险，一曲度河湾。路得津门要，时称古戍闲。城花春正发，岸柳曙堪攀。后乘犹临水，前旌欲换山。长安回望日，宸御六龙还。
奉和圣制答二相出雀鼠谷:两臣初入梦，二月扈巡边。涧北寒犹在，山南春半传。颂声先奉御，辰象复回天。云日明千里，旌旗照一川。柳阴低辇路，草色变新田。还望汾阳近，宸游自窅然。
句:暮雨衣犹湿，春风帆正开。（《云溪友议》）
奉和圣制答张说南出雀鼠谷:硖路绕河汾，晴光拂曙氛。笳吟中岭树，仗入半峰云。顿觉山原尽，平看邑里分。早行芳草迥，晚憩好风熏。嘉颂推英宰，春游扈圣君。共欣承睿渥，日月照天文。
送友人使夷陵:猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
郑郎中山亭:篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可相求。
奉和圣制答张说扈从南出雀鼠谷:何意重关道，千年过圣皇。幽林承睿泽，闲客见清光。日御仙途远，山灵寿域长。寒云入晋薄，春树隔汾香。国佐同时雨，天文属岁阳。从来汉家盛，未若此巡方。
白云溪:山径入修篁，深林蔽日光。夏云生嶂远，瀑水引溪长。秀迹逢皆胜，清芬坐转凉。回看玉樽夕，归路赏前忘。
题奉国寺:新秋夜何爽，露下风转凄。一磬竹林外，千灯花塔西。
题龙门寺:窗灯林霭里，闻磬水声中。更与龙华会，炉烟满夕风。
句:忽然一曲称君心，破却中人百家产。（《讽刺诗》）城外平人驱欲尽，帐中犹打衮花球。（《讽刺诗》）
白牡丹:长安年少惜春残，争认慈恩紫牡丹。别有玉盘乘露冷，无人起就月中看。
和从叔禄愔元日早朝:铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簪裾饶上才。谁怜张仲蔚，日暮反蒿莱。
昭君怨:莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，都缘怨断肠。
西塞山下回舟作:匡庐旧业是谁主，吴越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。
酬诸公见过（时官未出，在辋川庄）:嗟予未丧，哀此孤生。屏居蓝田，薄地躬耕。岁晏输税，以奉粢盛。晨往东皋，草露未晞。暮看烟火，负担来归。我闻有客，足扫荆扉。箪食伊何，疈瓜抓枣。仰厕群贤，皤然一老。愧无莞簟，班荆席藁。泛泛登陂，折彼荷花。静观素鲔，俯映白沙。山鸟群飞，日隐轻霞。登车上马，倏忽云散。雀噪荒村，鸡鸣空馆。还复幽独，重欷累叹。
奉和圣制登降圣观与宰臣等同望应制:凤扆朝碧落，龙图耀金镜。维岳降二臣，戴天临万姓。山川八校满，井邑三农竟。比屋皆可封，谁家不相庆。林疏远村出，野旷寒山静。帝城云里深，渭水天边映。佳气含风景，颂声溢歌咏。端拱能任贤，弥彰圣君圣。
奉和圣制御春明楼临右相园亭赋乐贤诗应制:复道通长乐，青门临上路。遥闻凤吹喧，闇识龙舆度。褰旒明四目，伏槛纡三顾。小苑接侯家，飞甍映宫树。商山原上碧，浐水林端素。银汉下天章，琼筵承湛露。将非富人宠，信以平戎故。从来简帝心，讵得回天步。
奉和圣制送不蒙都护兼鸿胪卿归安西应制:上卿增命服，都护扬归旆。杂虏尽朝周，诸胡皆自郐。鸣笳瀚海曲，按节阳关外。落日下河源，寒山静秋塞。万方氛祲息，六合乾坤大。无战是天心，天心同覆载。
扶南曲歌词五首:翠羽流苏帐，春眠曙不开。羞从面色起，娇逐语声来。早向昭阳殿，君王中使催。堂上青弦动，堂前绮席陈。齐歌卢女曲，双舞洛阳人。倾国徒相看，宁知心所亲。香气传空满，妆华影箔通。歌闻天仗外，舞出御楼中。日暮归何处，花间长乐宫。宫女还金屋，将眠复畏明。入春轻衣好，半夜薄妆成。拂曙朝前殿，玉墀多珮声。朝日照绮窗，佳人坐临镜。散黛恨犹轻，插钗嫌未正。同心勿遽游，幸待春妆竟。
陇西行:十里一走马，五里一扬鞭。都护军书至，匈奴围酒泉。关山正飞雪，烽戍断无烟。
从军行:吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。
早春行:紫梅发初遍，黄鸟歌犹涩。谁家折杨女，弄春如不及。爱水看妆坐，羞人映花立。香畏风吹散，衣愁露沾湿。玉闺青门里，日落香车入。游衍益相思，含啼向彩帷。忆君长入梦，归晚更生疑。不及红檐燕，双栖绿草时。
早朝:皎洁明星高，苍茫远天曙。槐雾暗不开，城鸦鸣稍去。始闻高阁声，莫辨更衣处。银烛已成行，金门俨驺驭。
献始兴公（时拜右拾遗）:宁栖野树林，宁饮涧水流。不用坐粱肉，崎岖见王侯。鄙哉匹夫节，布褐将白头。任智诚则短，守任固其优。侧闻大君子，安问党与雠。所不卖公器，动为苍生谋。贱子跪自陈，可为帐下不。感激有公议，曲私非所求。
赠从弟司库员外絿:少年识事浅，强学干名利。徒闻跃马年，苦无出人智。即事岂徒言，累官非不试。既寡遂性欢，恐招负时累。清冬见远山，积雪凝苍翠。浩然出东林，发我遗世意。惠连素清赏，夙语尘外事。欲缓携手期，流年一何驶。
座上走笔赠薛璩慕容损:希世无高节，绝迹有卑栖。君徒视人文，吾固和天倪。缅然万物始，及与群物齐。分地依后稷，用天信重黎。春风何豫人，令我思东溪。草色有佳意，花枝稍含荑。更待风景好，与君藉萋萋。
赠李颀:闻君饵丹砂，甚有好颜色。不知从今去，几时生羽翼。王母翳华芝，望尔昆仑侧。文螭从赤豹，万里方一息。悲哉世上人，甘此膻腥食。
赠刘蓝田（一作卢象诗）:篱间犬迎吠，出屋候荆扉。岁晏输井税，山村人夜归。晚田始家食，馀布成我衣。讵肯无公事，烦君问是非。
赠房卢氏琯:达人无不可，忘己爱苍生。岂复少十室，弦歌在两楹。浮人日已归，但坐事农耕。桑榆郁相望，邑里多鸡鸣。秋山一何净，苍翠临寒城。视事兼偃卧，对书不簪缨。萧条人吏疏，鸟雀下空庭。鄙夫心所尚，晚节异平生。将从海岳居，守静解天刑。或可累安邑，茅茨君试营。
赠祖三咏（济州官舍作）:萧蛸挂虚牖，蟋蟀鸣前除。岁晏凉风至，君子复何如。高馆阒无人，离居不可道。闲门寂已闭，落日照秋草。虽有近音信，千里阻河关。中复客汝颍，去年归旧山。结交二十载，不得一日展。贫病子既深，契阔余不浅。仲秋虽未归，暮秋以为期。良会讵几日，终日长相思。
春夜竹亭赠钱少府归蓝田:夜静群动息，时闻隔林犬。却忆山中时，人家涧西远。羡君明发去，采蕨轻轩冕。
戏赠张五弟諲三首（时在常乐东园，走笔成）:吾弟东山时，心尚一何远。日高犹自卧，钟动始能饭。领上发未梳，妆头书不卷。清川兴悠悠，空林对偃蹇。青苔石上净，细草松下软。窗外鸟声闲，阶前虎心善。徒然万象多，澹尔太虚缅。一知与物平，自顾为人浅。对君忽自得，浮念不烦遣。张弟五车书，读书仍隐居。染翰过草圣，赋诗轻子虚。闭门二室下，隐居十年馀。宛是野人野，时从渔父渔。秋风自萧索，五柳高且疏。望此去人世，渡水向吾庐。岁晏同携手，只应君与予。设罝守毚兔，垂钓伺游鳞。此是安口腹，非关慕隐沦。吾生好清净，蔬食去情尘。今子方豪荡，思为鼎食人。我家南山下，动息自遗身。入鸟不相乱，见兽皆相亲。云霞成伴侣，虚白侍衣巾。何事须夫子，邀予谷口真。
胡居士卧病遗米因赠:了观四大因，根性何所有。妄计苟不生，是身孰休咎。色声何谓客，阴界复谁守。徒言莲花目，岂恶杨枝肘。既饱香积饭，不醉声闻酒。有无断常见，生灭幻梦受。即病即实相，趋空定狂走。无有一法真，无有一法垢。居士素通达，随宜善抖擞。床上无毡卧，镉中有粥否。斋时不乞食，定应空漱口。聊持数斗米，且救浮生取。
赠裴十迪:风景日夕佳，与君赋新诗。澹然望远空，如意方支颐。春风动百草，兰蕙生我篱。暧暧日暖闺，田家来致词。欣欣春还皋，淡淡水生陂。桃李虽未开，荑萼满芳枝。请君理还策，取告将农时。
与胡居士皆病寄此诗兼示学人二首:一兴微尘念，横有朝露身。如是睹阴界，何方置我人。碍有固为主，趣空宁舍宾。洗心讵悬解，悟道正迷津。因爱果生病，从贪始觉贫。色声非彼妄，浮幻即吾真。四达竟何遣，万殊安可尘。胡生但高枕，寂寞与谁邻。战胜不谋食，理齐甘负薪。予若未始异，讵论疏与亲。浮空徒漫漫，泛有定悠悠。无乘及乘者，所谓智人舟。讵舍贫病域，不疲生死流。无烦君喻马，任以我为牛。植福祠迦叶，求仁笑孔丘。何津不鼓棹，何路不摧輈。念此闻思者，胡为多阻修。空虚花聚散，烦恼树稀稠。灭相成无记，生心坐有求。降吴复归蜀，不到莫相尤。
奉寄韦太守陟:荒城自萧索，万里山河空。天高秋日迥，嘹唳闻归鸿。寒塘映衰草，高馆落疏桐。临此岁方晏，顾景咏悲翁。故人不可见，寂寞平陵东。
林园即事寄舍弟ヨ（次荆州时作）:寓目一萧散，销忧冀俄顷。青草肃澄陂，白云移翠岭。后沔通河渭，前山包鄢郢。松含风里声，花对池中影。地多齐后疟，人带荆州瘿。徒思赤笔书，讵有丹砂井。心悲常欲绝，发乱不能整。青簟日何长，闲门昼方静。颓思茅檐下，弥伤好风景。
送韦大夫东京留守:人外遗世虑，空端结遐心。曾是巢许浅，始知尧舜深。苍生讵有物，黄屋如乔林。上德抚神运，冲和穆宸襟。云雷康屯难，江海遂飞沉。天工寄人英，龙衮瞻君临。名器苟不假，保釐固其任。素质贯方领，清景照华簪。慷慨念王室，从容献官箴。云旗蔽三川，画角发龙吟。晨扬天汉声，夕卷大河阴。穷人业已宁，逆虏遗之擒。然后解金组，拂衣东山岑。给事黄门省，秋光正沉沉。壮心与身退，老病随年侵。君子从相访，重玄其可寻。
资圣寺送甘二:浮生信如寄，薄宦夫何有。来往本无归，别离方此受。柳色蔼春馀，槐阴清夏首。不觉御沟上，衔悲执杯酒。
留别山中温古上人兄并示舍弟缙:解薜登天朝，去师偶时哲。岂惟山中人，兼负松上月。宿昔同游止，致身云霞末。开轩临颍阳，卧视飞鸟没。好依盘石饭，屡对瀑泉渴。理齐小狎隐，道胜宁外物。舍弟官崇高，宗兄此削发。荆扉但洒扫，乘闲当过歇。
观别者:青青杨柳陌，陌上别离人。爱子游燕赵，高堂有老亲。不行无可养，行去百忧新。切切委兄弟，依依向四邻。都门帐饮毕，从此谢亲宾。挥涕逐前侣，含凄动征轮。车徒望不见，时见起行尘。吾亦辞家久，看之泪满巾。
别弟缙后登青龙寺望蓝田山:陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。
别綦毋潜:端笏明光宫，历稔朝云陛。诏刊延阁书，高议平津邸。适意偶轻人，虚心削繁礼。盛得江左风，弥工建安体。高张多绝弦，截河有清济。严冬爽群木，伊洛方清泚。渭水冰下流，潼关雪中启。荷蓧几时还，尘缨待君洗。
晦日游大理韦卿城南别业四声依次用各六韵:与世澹无事，自然江海人。侧闻尘外游，解骖车尼朱轮。平野照暄景，上天垂春云。张组竟北阜，泛舟过东邻。故乡信高会，牢醴及佳辰。幸同击壤乐，心荷尧为君。郊居杜陵下，永日同携手。仁里霭川阳，平原见峰首。园庐鸣春鸠，林薄媚新柳。上卿始登席，故老前为寿。临当游南陂，约略执杯酒。归欤绌微官，惆怅心自咎。冬中馀雪在，墟上春流驶。风日畅怀抱，山川多秀气。雕胡先晨炊，庖脍亦云至。高情浪海岳，浮生寄天地。君子外簪缨，埃尘良不啻。所乐衡门中，陶然忘其贵。高馆临澄陂，旷然荡心目。淡荡动云天，玲珑映墟曲。鹊巢结空林，雉雊响幽谷。应接无闲暇，徘徊以踯躅。纡组上春堤，侧弁倚乔木。弦望忽已晦，后期洲应绿。
冬日游览:步出城东门，试骋千里目。青山横苍林，赤日团平陆。渭北走邯郸，关东出函谷。秦地万方会，来朝九州牧。鸡鸣咸阳中，冠盖相追逐。丞相过列侯，群公饯光禄。相如方老病，独归茂陵宿。
华岳:西岳出浮云，积雪在太清。连天凝黛色，百里遥青冥。白日为之寒，森沉华阴城。昔闻乾坤闭，造化生巨灵。右足踏方止，左手推削成。天地忽开拆，大河注东溟。遂为西峙岳，雄雄镇秦京。大君包覆载，至德被群生。上帝伫昭告，金天思奉迎。人祇望幸久，何独禅云亭。
同卢拾遗过韦给事东山别业二十韵给事首春…不果斯诺:托身侍云陛，昧旦趋华轩。遂陪鹓鸿侣，霄汉同飞翻。君子垂惠顾，期我于田园。侧闻景龙际，亲降南面尊。万乘驻山外，顺风祈一言。高阳多夔龙，荆山积玙璠。盛德启前烈，大贤钟后昆。侍郎文昌宫，给事东掖垣。谒帝俱来下，冠盖盈丘樊。闺风首邦族，庭训延乡村。采地包山河，树井竟川原。岩端回绮槛，谷口开朱门。阶下群峰首，云中瀑水源。鸣玉满春山，列筵先朝暾。会舞何飒沓，击钟弥朝昏。是时阳和节，清昼犹未暄。蔼蔼树色深，嘤嘤鸟声繁。顾己负宿诺，延颈惭芳荪。蹇步守穷巷，高驾难攀援。素是独往客，脱冠情弥敦。
蓝田山石门精舍:落日山水好，漾舟信归风。探奇不觉远，因以缘源穷。遥爱云木秀，初疑路不同。安知清流转，偶与前山通。舍舟理轻策，果然惬所适。老僧四五人，逍遥荫松柏。朝梵林未曙，夜禅山更寂。道心及牧童，世事问樵客。暝宿长林下，焚香卧瑶席。涧芳袭人衣，山月映石壁。再寻畏迷误，明发更登历。笑谢桃源人，花红复来觌。
青溪（一作过青溪水作）:言入黄花川，每逐清溪水。随山将万转，趣途无百里。声喧乱石中，色静深松里。漾漾泛菱荇，澄澄映葭苇。我心素已闲，清川澹如此。请留盘石上，垂钓将已矣。
崔濮阳兄季重前山兴（山西去亦对维门）:秋色有佳兴，况君池上闲。悠悠西林下，自识门前山。千里横黛色，数峰出云间。嵯峨对秦国，合沓藏荆关。残雨斜日照，夕岚飞鸟还。故人今尚尔，叹息此颓颜。
李处士山居:君子盈天阶，小人甘自免。方随炼金客，林上家绝巘。背岭花未开，入云树深浅。清昼犹自眠，山鸟时一啭。
谒璿上人:少年不足言，识道年已长。事往安可悔，馀生幸能养。誓从断臂血，不复婴世网。浮名寄缨珮，空性无羁鞅。夙承大导师，焚香此瞻仰。颓然居一室，覆载纷万象。高柳早莺啼，长廊春雨响。床下阮家屐，窗前筇竹杖。方将见身云，陋彼示天壤。一心在法要，愿以无生奖。
瓜园诗:余适欲锄瓜，倚锄听叩门。鸣驺导骢马，常从夹朱轩。穷巷正传呼，故人傥相存。携手追凉风，放心望乾坤。蔼蔼帝王州，宫观一何繁。林端出绮道，殿顶摇华幡。素怀在青山，若值白云屯。回风城西雨，返景原上村。前酌盈尊酒，往往闻清言。黄鹂啭深木，朱槿照中园。犹羡松下客，石上闻清猿。
自大散以往深林密竹磴道盘曲四五十里至黄牛岭见黄花川:危径几万转，数里将三休。回环见徒侣，隐映隔林丘。飒飒松上雨，潺潺石中流。静言深溪里，长啸高山头。望见南山阳，白露霭悠悠。青皋丽已净，绿树郁如浮。曾是厌蒙密，旷然销人忧。
新晴野望:新晴原野旷，极目无氛垢。郭门临渡头，村树连谿口。白水明田外，碧峰出山后。农月无闲人，倾家事南亩。
宿郑州:朝与周人辞，暮投郑人宿。他乡绝俦侣，孤客亲僮仆。宛洛望不见，秋霖晦平陆。田父草际归，村童雨中牧。主人东皋上，时稼绕茅屋。虫思机杼悲，雀喧禾黍熟。明当渡京水，昨晚犹金谷。此去欲何言，穷边徇微禄。
早入荥阳界:泛舟入荥泽，兹邑乃雄藩。河曲闾阎隘，川中烟火繁。因人见风俗，入境闻方言。秋野田畴盛，朝光市井喧。渔商波上客，鸡犬岸旁村。前路白云外，孤帆安可论。
渡河到清河作:泛舟大河里，积水穷天涯。天波忽开拆，郡邑千万家。行复见城市，宛然有桑麻。回瞻旧乡国，淼漫连云霞。
苦热:赤日满天地，火云成山岳。草木尽焦卷，川泽皆竭涸。轻纨觉衣重，密树苦阴薄。莞簟不可近，絺绤再三濯。思出宇宙外，旷然在寥廓。长风万里来，江海荡烦浊。却顾身为患，始知心未觉。忽入甘露门，宛然清凉乐。
纳凉:乔木万馀株，清流贯其中。前临大川口，豁达来长风。涟漪涵白沙，素鲔如游空。偃卧盘石上，翻涛沃微躬。漱流复濯足，前对钓鱼翁。贪饵凡几许，徒思莲叶东。
西施咏:艳色天下重，西施宁久微。朝仍越溪女，暮作吴宫妃。贱日岂殊众，贵来方悟稀。邀人傅香粉，不自著罗衣。君宠益娇态，君怜无是非。当时浣纱伴，莫得同车归。持谢邻家子，效颦安可希。
李陵咏（时年十九）:汉家李将军，三代将门子。结发有奇策，少年成壮士。长驱塞上儿，深入单于垒。旌旗列相向，箫鼓悲何已。日暮沙漠陲，战声烟尘里。将令骄虏灭，岂独名王侍。既失大军援，遂婴穹庐耻。少小蒙汉恩，何堪坐思此。深衷欲有报，投躯未能死。引领望子卿，非君谁相理。
济上四贤咏。崔录事:解印归田里，贤哉此丈夫。少年曾任侠，晚节更为儒。遁迹东山下，因家沧海隅。已闻能狎鸟，余欲共乘桴。
济上四贤咏。成文学:宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。
济上四贤咏。郑霍二山人（一作寄崔郑二山人）:翩翩繁华子，多出金张门。幸有先人业，早蒙明主恩。童年且未学，肉食骛华轩。岂乏中林士，无人荐至尊。郑公老泉石，霍子安丘樊。卖药不二价，著书盈万言。息阴无恶木，饮水必清源。吾贱不及议，斯人竟谁论。
过太乙观贾生房:昔余栖遁日，之子烟霞邻。共携松叶酒，俱篸竹皮巾。攀林遍岩洞，采药无冬春。谬以道门子，征为骖御臣。常恐丹液就，先我紫阳宾。夭促万涂尽，哀伤百虑新。迹峻不容俗，才多反累真。泣对双泉水，还山无主人。
燕子龛禅师:山中燕子龛，路剧羊肠恶。裂地竞盘屈，插天多峭崿。瀑泉吼而喷，怪石看欲落。伯禹访未知，五丁愁不凿。上人无生缘，生长居紫阁。六时自搥磬，一饮常带索。种田烧白云，斫漆响丹壑。行随拾栗猿，归对巢松鹤。时许山神请，偶逢洞仙博。救世多慈悲，即心无行作。周商倦积阻，蜀物多淹泊。岩腹乍旁穿，涧唇时外拓。桥因倒树架，栅值垂藤缚。鸟道悉已平，龙宫为之涸。跳波谁揭厉，绝壁免扪摸。山木日阴阴，结跏归旧林。一向石门里，任君春草深。
羽林骑闺人:秋月临高城，城中管弦思。离人堂上愁，稚子阶前戏。出门复映户，望望青丝骑。行人过欲尽，狂夫终不至。左右寂无言，相看共垂泪。
偶然作六首:楚国有狂夫，茫然无心想。散发不冠带，行歌南陌上。孔丘与之言，仁义莫能奖。未尝肯问天，何事须击壤。复笑采薇人，胡为乃长往。田舍有老翁，垂白衡门里。有时农事闲，斗酒呼邻里。喧聒茅檐下，或坐或复起。短褐不为薄，园葵固足美。动则长子孙，不曾向城市。五帝与三王，古来称天子。干戈将揖让，毕竟何者是。得意苟为乐，野田安足鄙。且当放怀去，行行没馀齿。日夕见太行，沉吟未能去。问君何以然，世网婴我故。小妹日成长，兄弟未有娶。家贫禄既薄，储蓄非有素。几回欲奋飞，踟蹰复相顾。孙登长啸台，松竹有遗处。相去讵几许，故人在中路。爱染日已薄，禅寂日已固。忽乎吾将行，宁俟岁云暮。陶潜任天真，其性颇耽酒。自从弃官来，家贫不能有。九月九日时，菊花空满手。中心窃自思，傥有人送否。白衣携壶觞，果来遗老叟。且喜得斟酌，安问升与斗。奋衣野田中，今日嗟无负。兀傲迷东西，蓑笠不能守。倾倒强行行，酣歌归五柳。生事不曾问，肯愧家中妇。赵女弹箜篌，复能邯郸舞。夫婿轻薄儿，斗鸡事齐主。黄金买歌笑，用钱不复数。许史相经过，高门盈四牡。客舍有儒生，昂藏出邹鲁。读书三十年，腰间无尺组。被服圣人教，一生自穷苦。老来懒赋诗，惟有老相随。宿世谬词客，前身应画师。不能舍余习，偶被世人知。名字本皆是，此心还不知。
寓言二首（次首《律髓》入侠少类，作卢象《杂诗》）:朱绂谁家子，无乃金张孙。骊驹从白马，出入铜龙门。问尔何功德，多承明主恩。斗鸡平乐馆，射雉上林园。曲陌车骑盛，高堂珠翠繁。奈何轩冕贵，不与布衣言。君家御沟上，垂柳夹朱门。列鼎会中贵，鸣珂朝至尊。生死在八议，穷达由一言。须识苦寒士，莫矜狐白温。
冬夜书怀:冬宵寒且永，夜漏宫中发。草白霭繁霜，木衰澄清月。丽服映颓颜，朱灯照华发。汉家方尚少，顾影惭朝谒。
送康太守:城下沧江水，江边黄鹤楼。朱阑将粉堞，江水映悠悠。铙吹发夏口，使君居上头。郭门隐枫岸，候吏趋芦洲。何异临川郡，还劳康乐侯。
送权二:高人不可有，清论复何深。一见如旧识，一言知道心。明时当薄宦，解薜去中林。芳草空隐处，白云馀故岑。韩侯久携手，河岳共幽寻。怅别千馀里，临堂鸣素琴。
休假还旧业便使（一作卢象诗）:谢病始告归，依依入桑梓。家人皆伫立，相候衡门里。时辈皆长年，成人旧童子。上堂嘉庆毕，顾与姻亲齿。论旧忽馀悲，目存且相喜。田园转芜没，但有寒泉水。衰柳日萧条，秋光清邑里。入门乍如客，休骑非便止。中饮顾王程，离忧从此始。
叹白发:我年一何长，鬓发日已白。俯仰天地间，能为几时客。惆怅故山云，徘徊空日夕。何事与时人，东城复南陌。
别弟妹二首（一作卢象诗）:两妹日成长，双鬟将及人。已能持宝瑟，自解掩罗巾。念昔别时小，未知疏与亲。今来始离恨，拭泪方殷勤。小弟更孩幼，归来不相识。同居虽渐惯，见人犹未觅。宛作越人语，殊甘水乡食。别此最为难，泪尽有馀忆。
哭殷遥:人生能几何，毕竟归无形。念君等为死，万事伤人情。慈母未及葬，一女才十龄。泱漭寒郊外，萧条闻哭声。浮云为苍茫，飞鸟不能鸣。行人何寂寞，白日自凄清。忆昔君在时，问我学无生。劝君苦不早，令君无所成。故人各有赠，又不及生平。负尔非一途，恸哭返柴荆。
故南阳夫人樊氏挽歌:石窌恩荣重，金吾车骑盛。将朝每赠言，入室还相敬。叠鼓秋城动，悬旌寒日映。不言长不归，环佩犹将听。
夷门歌:七雄雄雌犹未分，攻城杀将何纷纷。秦兵益围邯郸急，魏王不救平原君。公子为嬴停驷马，执辔愈恭意愈下。亥为屠肆鼓刀人，嬴乃夷门抱关者。非但慷慨献良谋，意气兼将身命酬。向风刎颈送公子，七十老翁何所求。
陇头吟:长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百馀战，麾下偏裨万户侯。苏武才为典属国，节旄落尽海西头。
老将行:少年十五二十时，步行夺得胡马骑。射杀中山白额虎，肯数邺下黄须儿。一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路傍时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射天将，耻令越甲鸣吴军。莫嫌旧日云中守，犹堪一战取功勋。
燕支行（时年二十一）:汉家天将才且雄，来时谒帝明光宫。万乘亲推双阙下，千官出饯五陵东。誓辞甲第金门里，身作长城玉塞中。卫霍才堪一骑将，朝廷不数贰师功。赵魏燕韩多劲卒，关西侠少何咆勃。报雠只是闻尝胆，饮酒不曾妨刮骨。画戟雕戈百日寒，连旗大旆黄尘没。叠鼓遥翻瀚海波，鸣笳乱动天山月。麒麒锦带佩吴钩，飒沓青骊跃紫骝。拔剑已断天骄臂，归鞍共饮月支头。汉兵大呼一当百，虏骑相看哭且愁。教战虽令赴汤火，终知上将先伐谋。
桃源行（时年十九）:渔舟逐水爱山春，两岸桃花夹去津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几曲到云林。春来遍是桃花水，不辨仙源何处寻。
洛阳女儿行（时年十六，一作十八）:洛阳女儿对门居，才可容颜十五馀。良人玉勒乘骢马，侍女金盘鲙鲤鱼。画阁朱楼尽相望，红桃绿柳垂檐向。罗帏送上七香车，宝扇迎归九华帐。狂夫富贵在青春，意气骄奢剧季伦。自怜碧玉亲教舞，不惜珊瑚持与人。春窗曙灭九微火，九微片片飞花琐。戏罢曾无理曲时，妆成只是薰香坐。城中相识尽繁华，日夜经过赵李家。谁怜越女颜如玉，贫贱江头自浣纱。
同崔傅答贤弟:洛阳才子姑苏客，桂苑殊非故乡陌。九江枫树几回青，一片扬州五湖白。扬州时有下江兵，兰陵镇前吹笛声。夜火人归富春郭，秋风鹤唳石头城。周郎陆弟为俦侣，对舞前溪歌白纻。曲几书留小史家，草堂棋赌山阴野。衣冠若话外台臣，先数夫君席上珍。更闻台阁求三语，遥想风流第一人。
赠吴官:长安客舍热如煮，无个茗糜难御暑。空摇白团其谛苦，欲向缥囊还归旅。江乡鲭鲊不寄来，秦人汤饼那堪许。不如侬家任挑达，草屩捞虾富春渚。
故人张諲工诗善易卜兼能丹青草隶顷以诗见赠聊获酬之:不逐城东游侠儿，隐囊纱帽坐弹棋。蜀中夫子时开卦，洛下书生解咏诗。药阑花径衡门里，时复据梧聊隐几。屏风误点惑孙郎，团扇草书轻内史。故园高枕度三春，永日垂帷绝四邻。自想蔡邕今已老，更将书籍与何人。
送崔五太守:长安厩吏来到门，朱文露网动行轩。黄花县西九折坂，玉树宫南五丈原。褒斜谷中不容幰，唯有白云当露冕。子午山里杜鹃啼，嘉陵水头行客饭。剑门忽断蜀川开，万井双流满眼来。雾中远树刀州出，天际澄江巴字回。使君年纪三十馀，少年白皙专城居。欲持画省郎官笔，回与临邛父老书。
寒食城东即事:清溪一道穿桃李，演漾绿蒲涵白芷。溪上人家凡几家，落花半落东流水。蹴踘屡过飞鸟上，秋千竞出垂杨里。少年分日作遨游，不用清明兼上巳。
不遇咏:北阙献书寝不报，南山种田时不登。百人会中身不预，五侯门前心不能。身投河朔饮君酒，家在茂陵平安否。且此登山复临水，莫问春风动杨柳。今人昨人多自私，我心不说君应知。济人然后拂衣去，肯作徒尔一男儿。
赠裴迪:不相见，不相见来久。日日泉水头，常忆同携手。携手本同心，复叹忽分襟。相忆今如此，相思深不深。
青雀歌（与卢象、崔兴宗、裴迪、弟缙同赋）:青雀翅羽短，未能远食玉山禾。犹胜黄雀争上下，唧唧空仓复若何。
黄雀痴（杂言走笔）:黄雀痴，黄雀痴，谓言青鷇是我儿。一一口衔食，养得成毛衣。到大啁啾解游飏，各自东西南北飞。薄暮空巢上，羁雌独自归。凤凰九雏亦如此，慎莫愁思憔悴损容辉。
新秦郡松树歌:青青山上松，数里不见今更逢。不见君，心相忆，此心向君君应识。为君颜色高且闲，亭亭迥出浮云间。
榆林郡歌:山头松柏林，山下泉声伤客心。千里万里春草色，黄河东流流不息。黄龙戍上游侠儿，愁逢汉使不相识。
问寇校书双谿:君家少室西，为复少室东，别来几日今春风。新买双谿定何似，馀生欲寄白云中。
寄崇梵僧（崇梵寺近东阿覆釜村）:崇梵僧，崇梵僧，秋归覆釜春不还。落花啼鸟纷纷乱，涧户山窗寂寂闲。峡里谁知有人事，郡中遥望空云山。
同比部杨员外十五夜游有怀静者季:承明少休沐，建礼省文书。夜漏行人息，归鞍落日馀。悬知三五夕，万户千门辟。夜出曙翻归，倾城满南陌。陌头驰骋尽繁华，王孙公子五侯家。由来月明如白日，共道春灯胜百花。聊看侍中千宝骑，强识小妇七香车。香车宝马共喧阗，个里多情侠少年。竞向长杨柳市北，肯过精舍竹林前。独有仙郎心寂寞，却将宴坐为行乐。傥觉忘怀共往来，幸沾同舍甘藜藿。
答张五弟:终南有茅屋，前对终南山。终年无客常闭关，终日无心长自闲。不妨饮酒复垂钓，君但能来相往还。
雪中忆李楫:积雪满阡陌，故人不可期。长安千门复万户，何处躞蹀黄金羁。
送李睢阳（一本以前九句自为一首）:将置酒，思悲翁。使君去，出城东。麦渐渐，雉子斑。槐阴阴，到潼关。骑连连，车迟迟。心中悲，宋又远。周间之，南淮夷。东齐儿，碎碎织练与素丝，游人贾客信难持。五谷前熟方可为，下车闭閤君当思。天子当殿俨衣裳，大官尚食陈羽觞。彤庭散绶垂鸣珰，黄纸诏书出东厢，轻纨叠绮烂生光。宗室子弟君最贤，分忧当为百辟先。布衣一言相为死，何况圣主恩如天。鸾声哕哕鲁侯旂，明年上计朝京师。须忆今日斗酒别，慎勿富贵忘我为。
奉和圣制天长节赐宰臣歌应制:太阳升兮照万方，开阊阖兮临玉堂，俨冕旒兮垂衣裳。金天净兮丽三光，彤庭曙兮延八荒。德合天兮礼神遍，灵芝生兮庆云见。唐尧后兮稷契臣，匝宇宙兮华胥人。尽九服兮皆四邻，乾降瑞兮坤降珍。
登楼歌:聊上君兮高楼，飞甍鳞次兮在下。俯十二兮通衢，绿槐参差兮车马。却瞻兮龙首，前眺兮宜春。王畿郁兮千里，山河壮兮咸秦。舍人下兮青宫，据胡床兮书空。执戟疲于下位，老夫好隐兮墙东。亦幸有张伯英草圣兮龙腾虬跃，摆长云兮捩回风。琥珀酒兮雕胡饭，君不御兮日将晚。秋风兮吹衣，夕鸟兮争返。孤砧发兮东城，林薄暮兮蝉声远。时不可兮再得，君何为兮偃蹇。
双黄鹄歌送别（时为节度判官，在凉州作）:天路来兮双黄鹄，云上飞兮水上宿，抚翼和鸣整羽族。不得已，忽分飞，家在玉京朝紫微，主人临水送将归。悲笳嘹唳垂舞衣，宾欲散兮复相依。几往返兮极浦，尚裴回兮落晖。岸上火兮相迎，将夜入兮边城。鞍马归兮佳人散，怅离忧兮独含情。
赠徐中书望终南山歌:晚下兮紫微，怅尘事兮多违。驻马兮双树，望青山兮不归。
送友人归山歌二首（离骚题作山中人）:山寂寂兮无人，又苍苍兮多木。群龙兮满朝，君何为兮空谷。文寡和兮思深，道难知兮行独。悦石上兮流泉，与松间兮草屋。入云中兮养鸡，上山头兮抱犊。神与枣兮如瓜，虎卖杏兮收谷。愧不才兮妨贤，嫌既老兮贪禄。誓解印兮相从，何詹尹兮何卜。山中人兮欲归，云冥冥兮雨霏霏。水惊波兮翠菅蘼，白鹭忽兮翻飞，君不可兮褰衣。山万重兮一云，混天地兮不分。树晻暧兮氛氲，猿不见兮空闻。忽山西兮夕阳，见东皋兮远村。平芜绿兮千里，眇惆怅兮思君。
鱼山神女祠歌。迎神:坎坎击鼓，鱼山之下。吹洞箫，望极浦。女巫进，纷屡舞。陈瑶席，湛清酤。风凄凄兮夜雨，不知神之来兮不来，使我心兮苦复苦。
鱼山神女祠歌。送神:纷进舞兮堂前，目眷眷兮琼筵。来不言兮意不传，作暮雨兮愁空山。悲急管兮思繁弦，神之驾兮俨欲旋。倏云收兮雨歇，山青青兮水潺湲。
白鼋涡（杂言走笔）:南山之瀑水兮，激石滈瀑似雷惊，人相对兮不闻语声。翻涡跳沫兮苍苔湿，藓老且厚，春草为之不生。兽不敢惊动，鸟不敢飞鸣。白鼋涡涛戏濑兮，委身以纵横。王人之仁兮，不网不钓，得遂性以生成。
宋进马哀词:背春涉夏兮，众木蔼以繁阴。连金华与玉堂兮，宫阁郁其沈沈。百官并入兮，何语笑之哑哑，君独静嘿以伤心。草王言兮不得辞，我悲减思兮少时。仆夫命驾兮，出阊阖，历通逵。陌上人兮如故，识不识兮往来。眼中不见兮吾儿，骖紫骝兮从青骊。低光垂彩兮，怳不知其所之。辟朱户兮望华轩，意斯子兮候门。忽思瘗兮城南，心瞀乱兮重昏。仰诉天之不仁兮，家唯一身，身止一子，何胤嗣之不繁，就单鲜而又死。将清白兮遗谁，问诗礼兮已矣。哀从中兮不可胜，岂暇料馀年兮复几。日黯黯兮颓晔，鸟翩翩兮疾飞。邈穷天兮不返，疑有日兮来归。静言思兮永绝，复惊叫兮沾衣。客有吊之者曰：观未始兮有物，同委蜕兮胡悲？且延陵兮未至，况西河兮不知。学无生兮庶可，幸能听于吾师。
奉和圣制赐史供奉曲江宴应制:侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
从岐王过杨氏别业应教:杨子谈经所，淮王载酒过。兴阑啼鸟换，坐久落花多。径转回银烛，林开散玉珂。严城时未启，前路拥笙歌。
从岐王夜宴卫家山池应教:座客香貂满，宫娃绮幔张。涧花轻粉色，山月少灯光。积翠纱窗暗，飞泉绣户凉。还将歌舞出，归路莫愁长。
早朝:柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。仍闻遣方士，东海访蓬瀛。
同崔员外秋宵寓直:建礼高秋夜，承明候晓过。九门寒漏彻，万井曙钟多。月迥藏珠斗，云消出绛河。更惭衰朽质，南陌共鸣珂。
辋川闲居赠裴秀才迪:寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
寄荆州张丞相:所思竟何在，怅望深荆门。举世无相识，终身思旧恩。方将与农圃，艺植老丘园。目尽南飞雁，何由寄一言。
冬晚对雪忆胡居士家（一作王劭诗，非）:寒更传晓箭，清镜览衰颜。隔牖风惊竹，开门雪满山。洒空深巷静，积素广庭闲。借问袁安舍，翛然尚闭关。
和尹谏议史馆山池:云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
奉和杨驸马六郎秋夜即事:高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。结束平阳骑，明朝入建章。
酬虞部苏员外过蓝田别业不见留之作:贫居依谷口，乔木带荒村。石路枉回驾，山家谁候门。渔舟胶冻浦，猎火烧寒原。唯有白云外，疏钟闻夜猿。
酬比部杨员外暮宿琴台朝跻书阁率尔见赠之作（卢照邻）:旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。羡君栖隐处，遥望白云端。
酬严少尹徐舍人见过不遇:公门暇日少，穷巷故人稀。偶值乘篮舆，非关避白衣。不知炊黍谷，谁解扫荆扉。君但倾茶碗，无妨骑马归。
酬张少府:晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
酬贺四赠葛巾之作:野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。
送丘为落第归江东:怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。
送李判官赴东江:闻道皇华使，方随皂盖臣。封章通左语，冠冕化文身。树色分扬子，潮声满富春。遥知辨璧吏，恩到泣珠人。
送封太守:忽解羊头削，聊驰熊首轓。扬舲发夏口，按节向吴门。帆映丹阳郭，枫攒赤岸村。百城多候吏，露冕一何尊。
送严秀才还蜀:宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。
送张判官赴河西:单车曾出塞，报国敢邀勋。见逐张征虏，今思霍冠军。沙平连白云，蓬卷入黄云。慷慨倚长剑，高歌一送君。
送岐州源长史归（同在崔常侍幕中，时常侍已殁）:握手一相送，心悲安可论。秋风正萧索，客散孟尝门。故驿通槐里，长亭下槿原。征西旧旌节，从此向河源。
送张道士归山:先生何处去，王屋访茅君。别妇留丹诀，驱鸡入白云。人间若剩住，天上复离群。当作辽城鹤，仙歌使尔闻。
同崔兴宗送衡岳瑗公南归:言从石菌阁，新下穆陵关。独向池阳去，白云留故山。绽衣秋日里，洗钵古松间。一施传心法，唯将戒定还。
送钱少府还蓝田:草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
送丘为往唐州:宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。
送元中丞转运江淮（一作钱起诗）:薄赋归天府，轻徭赖使臣。欢沾赐帛老，恩及卷绡人。去问珠官俗，来经石砝春。东南御亭上，莫使有风尘。
送崔九兴宗游蜀:送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
送崔兴宗:已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。
送平澹然判官:不识阳关路，新从定远侯。黄云断春色，画角起边愁。瀚海经年到，交河出塞流。须令外国使，知饮月氏头。
送刘司直赴安西:绝域阳关道，胡沙与塞尘。三春时有雁，万里少行人。苜蓿随天马，葡萄逐汉臣。当令外国惧，不敢觅和亲。
送赵都督赴代州得青字:天官动将星，汉上柳条青。万里鸣刁斗，三军出井陉。忘身辞凤阙，报国取龙庭。岂学书生辈，窗间老一经。
送方城韦明府:遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。
送李员外贤郎:少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。
送梓州李使君:万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢依先贤。
送张五諲归宣城:五湖千万里，况复五湖西。渔浦南陵郭，人家春谷谿。欲归江淼淼，未到草萋萋。忆想兰陵镇，可宜猿更啼。
送友人南归:万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。悬知倚门望，遥识老莱衣。
送贺遂员外外甥:南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。
送杨长史赴果州:褒斜不容幰，之子去何之。鸟道一千里，猿声十二时。官桥祭酒客，山木女郎祠。别后同明月，君应听子规。
送邢桂州:铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。
送宇文三赴河西充行军司马:横吹杂繁笳，边风卷塞沙。还闻田司马，更逐李轻车。蒲类成秦地，莎车属汉家。当令犬戎国，朝聘学昆邪。
送孙二:郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。
送崔三往密州觐省:南陌去悠悠，东郊不少留。同怀扇枕恋，独念倚门愁。路绕天山雪，家临海树秋。鲁连功未报，且莫蹈沧洲。
送孟六归襄阳（一作张子容诗）:杜门不复出，久与世情疏。以此为良策，劝君归旧庐。醉歌田舍酒，笑读古人书。好是一生事，无劳献子虚。
初出济州别城中故人（一作被出济州）:微官易得罪，谪去济川阴。执政方持法，明君照此心。闾阎河润上，井邑海云深。纵有归来日，各愁年鬓侵。
与卢象集朱家:主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。
登裴秀才迪小台:端居不出户，满目望云山。落日鸟边下，秋原人外闲。遥知远林际，不见此檐间。好客多乘月，应门莫上关。
游李山人所居因题屋壁:世上皆如梦，狂来止自歌。问年松树老，有地竹林多。药倩韩康卖，门容尚子过。翻嫌枕席上，无那白云何。
过崔驸马山池:画楼吹笛妓，金碗酒家胡。锦石称贞女，青松学大夫。脱貂贳桂醑，射雁与山厨。闻道高阳会，愚公谷正愚。
过福禅师兰若:岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。
过香积寺（一作王昌龄诗）:不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。
过感化寺昙兴上人山院（与裴迪同作）:暮持筇竹杖，相待虎谿头。催客闻山响，归房逐水流。野花丛发好，谷鸟一声幽。夜坐空林寂，松风直似秋。
夏日过青龙寺谒操禅师（与裴迪同作）:龙钟一老翁，徐步谒禅宫。欲问义心义，遥知空病空。山河天眼里，世界法身中。莫怪销炎热，能生大地风。
登辨觉寺:竹径从初地，莲峰出化城。窗中三楚尽，林上九江平。软草承趺坐，长松响梵声。空居法云外，观世得无生。
喜祖三至留宿:门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
黎拾遗昕裴秀才迪见过秋夜对雨之作:促织鸣已急，轻衣行向重。寒灯坐高馆，秋雨闻疏钟。白法调狂象，玄言问老龙。何人顾蓬径，空愧求羊踪。
慕容承携素馔见过:纱帽乌皮几，闲居懒赋诗。门看五柳识，年算六身知。灵寿君王赐，雕胡弟子炊。空劳酒食馔，持底解人颐。
晚春严少尹与诸公见过:松菊荒三径，图书共五车。烹葵邀上客，看竹到贫家。鹊乳先春草，莺啼过落花。自怜黄发暮，一倍惜年华。
郑果州相过:丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。
山居秋暝:空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
终南别业（一作初至山中，一作入山寄城中故人）:中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。
归嵩山作:清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
归辋川作:谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。
韦给事山居:幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
山居即事:寂寞掩柴扉，苍茫对落晖。鹤巢松树遍，人访荜门稀。绿竹含新粉，红莲落故衣。渡头烟火起，处处采菱归。
终南山:太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
辋川闲居:一从归白社，不复到青门。时倚檐前树，远看原上村。青菰临水拔，白鸟向山翻。寂寞於陵子，桔槔方灌园。
春园即事:宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。
淇上田园即事:屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。
凉州郊外游望（时为节度判官，在凉州作）:野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。
观猎:风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
春日上方即事:好读高僧传，时看辟谷方。鸠形将刻仗，龟壳用支床。柳色青山映，梨花夕鸟藏。北窗桃李下，闲坐但焚香。
汉江临泛:楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
泛前陂:秋空自明迥，况复远人间。畅以沙际鹤，兼之云外山。澄波澹将夕，清月皓方闲。此夜任孤棹，夷犹殊未还。
登河北城楼作:井邑傅岩上，客亭云雾间。高城眺落日，极浦映苍山。岸火孤舟宿，渔家夕鸟还。寂寥天地暮，心与广川闲。
千塔主人:逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
使至塞上:单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候吏，都护在燕然。
晚春归思:新妆可怜色，落日卷罗帷。炉气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。
戏题示萧氏甥:怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。
秋夜独坐（一作冬夜书怀）:独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，唯有学无生。
待储光羲不至:重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。
听宫莺:春树绕宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。
杂诗:双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
留别钱起:卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
留别丘为:归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
愚公谷三首（青龙寺与黎昕戏题）:愚谷与谁去，唯将黎子同。非须一处住，不那两心空。宁问春将夏，谁论西复东。不知吾与子，若个是愚公。吾家愚谷里，此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临。
酬慕容十一:行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。
过始皇墓（时年十五，一作二十一）:古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。更闻松韵切，疑是大夫哀。
恭懿太子挽歌五首:何悟藏环早，才知拜璧年。翀天王子去，对日圣君怜。树转宫犹出，笳悲马不前。虽蒙绝驰道，京兆别开阡。兰殿新恩切，椒宫夕临幽。白云随凤管，明月在龙楼。人向青山哭，天临渭水愁。鸡鸣常问膳，今恨玉京留。骑吹凌霜发，旌旗夹路陈。凯容金节护，册命玉符新。傅母悲香褓，君家拥画轮。射熊今梦帝，秤象问何人。苍舒留帝宠，子晋有仙才。五岁过人智，三天使鹤催。心悲阳禄馆，目断望思台。若道长安近，何为更不来。西望昆池阔，东瞻下杜平。山朝豫章馆，树转凤凰城。五校连旗色，千门叠鼓声。金环如有验，还向画堂生。
故太子太师徐公挽歌四首:功德冠群英，弥纶有大名。轩皇用风后，傅说是星精。就第优遗老，来朝诏不名。留侯常辟谷，何苦不长生。谋猷为相国，翊戴奉宸舆。剑履升前殿，貂蝉托后车。齐侯疏土宇，汉室赖图书。僻处留田宅，仍才十顷馀。旧里趋庭日，新年置酒辰。闻诗鸾渚客，献赋凤楼人。北首辞明主，东堂哭大臣。犹思御朱辂，不惜污车茵。久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。
故西河郡杜太守挽歌三首:天上去西征，云中护北平。生擒白马将，连破黑雕城。忽见刍灵苦，徒闻竹使荣。空留左氏传，谁继卜商名。返葬金符守，同归石窌妻。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。涂刍去国门，秘器出东园。太守留金印，夫人罢锦轩。旌旗转衰木，箫鼓上寒原。坟树应西靡，长思魏阙恩。
故南阳夫人樊氏挽歌:锦衣馀翟茀，绣毂罢鱼轩。淑女诗长在，夫人法尚存。凝笳随晓旆，行哭向秋原。归去将何见，谁能返戟门。
达奚侍郎夫人寇氏挽词二首:束带将朝日，鸣环映牖辰。能令谏明主，相劝识贤人。遗挂空留壁，回文日覆尘。金蚕将画柳，何处更知春。女史悲彤管，夫人罢锦轩。卜茔占二室，行哭度千门。秋日光能淡，寒川波自翻。一朝成万古，松柏暗平原。
送孙秀才（《纪事》作王缙诗）:帝城风日好，况复建平家。玉枕双文簟，金盘五色瓜。山中无鲁酒，松下饭胡麻。莫厌田家苦，归期远复赊。
奉和圣制庆玄元皇帝玉像之作应制:明君梦帝先，宝命上齐天。秦后徒闻乐，周王耻卜年。玉京移大像，金箓会群仙。承露调天供，临空敞御筵。斗回迎寿酒，山近起炉烟。愿奉无为化，斋心学自然。
奉和圣制与太子诸王三月三日龙池春禊应制:故事修春禊，新宫展豫游。明君移凤辇，太子出龙楼。赋掩陈王作，杯如洛水流。金人来捧剑，画鹢去回舟。苑树浮宫阙，天池照冕旒。宸章在云表，垂象满皇州。
奉和圣制上巳于望春亭观禊饮应制:长乐青门外，宜春小苑东。楼开万井上，辇过百花中。画鹢移仙妓，金貂列上公。清歌邀落日，妙舞向春风。渭水明秦甸，黄山入汉宫。君王来祓禊，灞浐亦朝宗。
奉和圣制暮春送朝集使归郡应制:万国仰宗周，衣冠拜冕旒。玉乘迎大客，金节送诸侯。祖席倾三省，褰帷向九州。杨花飞上路，槐色荫通沟。来预钧天乐，归分汉主忧。宸章类河汉，垂象满中州。
三月三日曲江侍宴应制:万乘亲斋祭，千官喜豫游。奉迎从上苑，祓禊向中流。草树连容卫，山河对冕旒。画旗摇浦溆，春服满汀洲。仙籞龙媒下，神皋凤跸留。从今亿万岁，天宝纪春秋。
奉和圣制重阳节宰臣及群官上寿应制:四海方无事，三秋大有年。百生无此日，万寿愿齐天。芍药和金鼎，茱萸插玳筵。玉堂开右个，天乐动宫悬。御柳疏秋景，城鸦拂曙烟。无穷菊花节，长奉柏梁篇。
三月三日勤政楼侍宴应制:彩仗连宵合，琼楼拂曙通。年光三月里，宫殿百花中。不数秦王日，谁将洛水同。酒筵嫌落絮，舞袖怯春风。天保无为德，人欢不战功。仍临九衢宴，更达四门聪。
奉和圣制十五夜然灯继以酺宴应制:上路笙歌满，春城漏刻长。游人多昼日，明月让灯光。鱼钥通翔凤，龙舆出建章。九衢陈广乐，百福透名香。仙伎来金殿，都人绕玉堂。定应偷妙舞，从此学新妆。奉引迎三事，司仪列万方。愿将天地寿，同以献君王。
奉和圣制幸玉真公主山庄因题石壁十韵之作应制:碧落风烟外，瑶台道路赊。如何连帝苑，别自有仙家。此地回鸾驾，绿溪转翠华。洞中开日月，窗里发云霞。庭养冲天鹤，溪流上汉查。种田生白玉，泥灶化丹砂。谷静泉逾响，山深日易斜。御羹和石髓，香饭进胡麻。大道今无外，长生讵有涯。还瞻九霄上，来往五云车。
春日直门下省早朝（时为右补阙）:骑省直明光，鸡鸣谒建章。遥闻侍中珮，闇识令君香。玉漏随铜史，天书拜夕郎。旌旗映阊阖，歌吹满昭阳。官舍梅初紫，宫门柳欲黄。愿将迟日意，同与圣恩长。
和仆射晋公扈从温汤（时为右补阙）:天子幸新丰，旌旗渭水东。寒山天仗外，温谷幔城中。奠玉群仙座，焚香太乙宫。出游逢牧马，罢猎见非熊。上宰无为化，明时太古同。灵芝三秀紫，陈粟万箱红。王礼尊儒教，天兵小战功。谋犹归哲匠，词赋属文宗。司谏方无阙，陈诗且未工。长吟吉甫颂，朝夕仰清风。
和宋中丞夏日游福贤观天长寺寺即陈左相宅所施之作:已相殷王国，空馀尚父谿。钓矶开月殿，筑道出云梯。积水浮香象，深山鸣白鸡。虚空陈伎乐，衣服制虹霓。墨点三千界，丹飞六一泥。桃源勿遽返，再访恐君迷。
和陈监四郎秋雨中思从弟据:袅袅秋风动，凄凄烟雨繁。声连鳷鹊观，色暗凤凰原。细柳疏高阁，轻槐落洞门。九衢行欲断，万井寂无喧。忽有愁霖唱，更陈多露言。平原思令弟，康乐谢贤昆。逸兴方三接，衰颜强七奔。相如今老病，归守茂陵园。
上张令公:珥笔趋丹陛，垂珰上玉除。步檐青琐闼，方幰昼轮车。市阅千金字，朝闻五色书。致君光帝典，荐士满公车。伏奏回金驾，横经重石渠。从兹罢角牴，且复幸储胥。天统知尧后，王章笑鲁初。匈奴遥俯伏，汉相俨簪裾。贾生非不遇，汲黯自堪疏。学易思求我，言诗或起予。当从大夫后，何惜隶人馀。
赠焦道士:海上游三岛，淮南预八公。坐知千里外，跳向一壶中。缩地朝珠阙，行天使玉童。饮人聊割酒，送客乍分风。天老能行气，吾师不养空。谢君徒雀跃，无可问鸿濛。
赠东岳焦炼师:先生千岁馀，五岳遍曾居。遥识齐侯鼎，新过王母庐。不能师孔墨，何事问长沮。玉管时来凤，铜盘即钓鱼。竦身空里语，明目夜中书。自有还丹术，时论太素初。频蒙露版诏，时降软轮车。山静泉逾响，松高枝转疏。支颐问樵客，世上复何如。
送秘书晁监还日本国:积水不可极，安知沧海东。九州何处远，万里若乘空。向国唯看日，归帆但信风。鳌身映天黑，鱼眼射波红。乡树扶桑外，主人孤岛中。别离方异域，音信若为通。
送祢郎中:东郊春草色，驱马去悠悠。况复乡山外，猿啼湘水流。岛夷传露版，江馆候鸣驺。卉服为诸吏，珠官拜本州。孤莺吟远墅，野杏发山邮。早晚方归奏，南中才忌秋。
送李太守赴上洛:商山包楚邓，积翠蔼沉沉。驿路飞泉洒，关门落照深。野花开古戍，行客响空林。板屋春多雨，山城昼欲阴。丹泉通虢略，白羽抵荆岑。若见西山爽，应知黄绮心。
送熊九赴任安阳:魏国应刘后，寂寥文雅空。漳河如旧日，之子继清风。阡陌铜台下，闾阎金虎中。送车盈灞上，轻骑出关东。相去千馀里，西园明月同。
山中示弟:山林吾丧我，冠带尔成人。莫学嵇康懒，且安原宪贫。山阴多北户，泉水在东邻。缘合妄相有，性空无所亲。安知广成子，不是老夫身。
青龙寺昙璧上人兄院集:高处敞招提，虚空讵有倪。坐看南陌骑，下听秦城鸡。眇眇孤烟起，芊芊远树齐。青山万井外，落日五陵西。眼界今无染，心空安可迷。
济州过赵叟家宴:虽与人境接，闭门成隐居。道言庄叟事，儒行鲁人馀。深巷斜晖静，闲门高柳疏。荷锄修药圃，散帙曝农书。上客摇芳翰，中厨馈野蔬。夫君第高饮，景晏出林闾。
春过贺遂员外药园:前年槿篱故，新作药栏成。香草为君子，名花是长卿。水穿盘石透，藤系古松生。画畏开厨走，来蒙倒屣迎。蔗浆菰米饭，蒟酱露葵羹。颇识灌园意，於陵不自轻。
过卢四员外宅看饭僧共题七韵:三贤异七贤，青眼慕青莲。乞饭从香积，裁衣学水田。上人飞锡杖，檀越施金钱。趺坐檐前日，焚香竹下烟。寒空法云地，秋色净居天。身逐因缘法，心过次第禅。不须愁日暮，自有一灯然。
河南严尹弟见宿弊庐访别人赋十韵:上客能论道，吾生学养蒙。贫交世情外，才子古人中。冠上方簪豸，车边已画熊。拂衣迎五马，垂手凭双童。花醥和松屑，茶香透竹丛。薄霜澄夜月，残雪带春风。古壁苍苔黑，寒山远烧红。眼看东候别，心事北川同。为学轻先辈，何能访老翁。欲知今日后，不乐为车公。
投道一师兰若宿:一公栖太白，高顶出风烟。梵流诸壑遍，花雨一峰偏。迹为无心隐，名因立教传。鸟来远语法，客去更安禅。昼涉松路尽，暮投兰若边。洞房隐深竹，清夜闻遥泉。向是云霞里，今成枕席前。岂唯暂留宿，服事将穷年。
游化感寺:翡翠香烟合，琉璃宝地平。龙宫连栋宇，虎穴傍檐楹。谷静唯松响，山深无鸟声。琼峰当户拆，金涧透林明。郢路云端迥，秦川雨外晴。雁王衔果献，鹿女踏花行。抖擞辞贫里，归依宿化城。绕篱生野蕨，空馆发山樱。香饭青菰米，嘉蔬绿笋茎。誓陪清梵末，端坐学无生。
游悟真寺（一作王缙诗）:闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火踏红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分诸郭，孤村起白烟。望云思圣主，披雾隐群贤。薄宦惭尸素，终身拟尚玄。谁知草庵客，曾和柏梁篇。
与苏卢二员外期游方丈寺而苏不至，因有是作:共仰头陀行，能忘世谛情。回看双凤阙，相去一牛鸣。法向空林说，心随宝地平。手巾花氎净，香帔稻畦成。闻道邀同舍，相期宿化城。安知不来往，翻得似无生。
晓行巴峡:际晓投巴峡，馀春忆帝京。晴江一女浣，朝日众鸡鸣。水国舟中市，山桥树杪行。登高万井出，眺迥二流明。人作殊方语，莺为故国声。赖多山水趣，稍解别离情。
清如玉壶冰（京兆府试，时年十九）:玉壶何用好，偏许素冰居。未共销丹日，还同照绮疏。抱明中不隐，含净外疑虚。气似庭霜积，光言砌月馀。晓凌飞鹊镜，宵映聚萤书。若向夫君比，清心尚不如。
赋得秋日悬清光:寥廓凉天静，晶明白日秋。圆光含万象，碎影入闲流。迥与青冥合，遥同江甸浮。昼阴殊众木，斜影下危楼。宋玉登高怨，张衡望远愁。馀辉如可托，云路岂悠悠。
东谿玩月（一作王昌龄诗）:月从断山口，遥吐柴门端。万木分空霁，流阴中夜攒。光连虚象白，气与风露寒。谷静秋泉响，岩深青霭残。清灯入幽梦，破影抱空峦。恍惚琴窗里，松谿晓思难。
田家:旧谷行将尽，良苗未可希。老年方爱粥，卒岁且无衣。雀乳青苔井，鸡鸣白板扉。柴车驾羸牸，草屩牧豪豨。夕雨红榴拆，新秋绿芋肥。饷田桑下憩，旁舍草中归。住处名愚谷，何烦问是非。
沈十四拾遗新竹生读经处同诸公之作:闲居日清静，修竹自檀栾。嫩节留馀箨，新业出旧阑。细枝风响乱，疏影月光寒。乐府裁龙笛，渔家伐钓竿。何如道门里，青翠拂仙坛。
杂诗:朝因折杨柳，相见洛阳隅。楚国无如妾，秦家自有夫。对人传玉腕，映烛解罗襦。人见东方骑，皆言夫婿殊。持谢金吾子，烦君提玉壶。
哭褚司马:妄识皆心累，浮生定死媒。谁言老龙吉，未免伯牛灾。故有求仙药，仍馀遁俗杯。山川秋树苦，窗户夜泉哀。尚忆青骡去，宁知白马来。汉臣修史记，莫蔽褚生才。
过沈居士山居哭之:杨朱来此哭，桑扈返于真。独自成千古，依然旧四邻。闲檐喧鸟鹊，故榻满埃尘。曙月孤莺啭，空山五柳春。野花愁对客，泉水咽迎人。善卷明时隐，黔娄在日贫。逝川嗟尔命，丘井叹吾身。前后徒言隔，相悲讵几晨。
哭祖六自虚（时年十八）:否极尝闻泰，嗟君独不然。悯凶才稚齿，羸疾主中年。馀力文章秀，生知礼乐全。翰留天帐览，词入帝宫传。国讶终军少，人知贾谊贤。公卿尽虚左，朋识共推先。不恨依穷辙，终期济巨川。才雄望羔雁，寿促背貂蝉。福善闻前录，歼良昧上玄。何辜铩鸾翮，底事碎事与。又作尿蜀斤龙泉，鵩起长沙赋。麟终曲阜编，域中君道广。海内我情偏，乍失疑犹见。沉思悟绝缘，生前不忍别。死后向谁宣。为此情难尽，弥令忆更缠。本家清渭曲，归葬旧茔边。永去长安道，徒闻京兆阡。旌车出郊甸，乡国隐云天。定作无期别，宁同旧日旋。候门家属苦，行路国人怜。送客哀难进，征途泥复前。赠言为挽曲，奠席是离筵。念昔同携手，风期不暂捐。南山俱隐逸，东洛类神仙。未省音容间，那堪生死迁。花时金谷饮，月夜竹林眠。满地传都赋，倾朝看药船。群公咸属目，微物敢齐肩。谬合同人旨，而将玉树连。不期先挂剑，长恐后施鞭。为善吾无矣，知音子绝焉。琴声纵不没，终亦继悲弦。
奉和圣制从蓬莱向兴庆阁道中留春雨中春望之作应制:渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
大同殿柱产玉芝龙池上有庆云神光照殿百官共睹…即事:欲笑周文歌宴镐，遥轻汉武乐横汾。岂知玉殿生三秀，讵有铜池出五云。陌上尧樽倾北斗，楼前舜乐动南薰。共欢天意同人意，万岁千秋奉圣君。
敕赐百官樱桃（时为文部郎）:芙蓉阙下会千官，紫禁朱樱出上阑。才是寝园春荐后，非关御苑鸟衔残。归鞍竞带青丝笼，中使频倾赤玉盘。饱食不须愁内热，大官还有蔗浆寒。
敕借岐王九成宫避暑应教:帝子远辞丹凤阙，天书遥借翠微宫。隔窗云雾生衣上，卷幔山泉入镜中。林下水声喧语笑，岩间树色隐房栊。仙家未必能胜此，何事吹笙向碧空。
和贾舍人早朝大明宫之作:绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。
和太常韦主簿五郎温汤寓目之作:汉主离宫接露台，秦川一半夕阳开。青山尽是朱旗绕，碧涧翻从玉殿来。新丰树里行人度，小苑城边猎骑回。闻道甘泉能献赋，悬知独有子云才。
苑舍人能书梵字兼达梵音，皆曲尽其妙，戏为之赠:名儒待诏满公车。才子为郎典石渠。莲花法藏心悬悟，贝叶经文手自书。楚词共许胜扬马，梵字何人辨鲁鱼。故旧相望在三事，愿君莫厌承明庐。
重酬苑郎中（时为库部员外）:何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断扫门。扬子解嘲徒自遣，冯唐已老复何论。
酬郭给事:洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。
出塞（时为御史监察塞上作）:居延城外猎天骄，白草连山野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
既蒙宥罪旋复拜官伏感圣恩窃书鄙意兼奉简新…等诸公:忽蒙汉诏还冠冕，始觉殷王解网罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂。
送方尊师归嵩山:仙官欲往九龙潭，旄节朱幡倚石龛。山压天中半天上，洞穿江底出江南。瀑布杉松常带雨，夕阳苍翠忽成岚。借问迎来双白鹤，已曾衡岳送苏耽。
送杨少府贬郴州:明到衡山与洞庭，若为秋月听猿声。愁看北渚三湘远，恶说南风五两轻。青草瘴时过夏口，白头浪里出湓城。长沙不久留才子，贾谊何须吊屈平。
过乘如禅师萧居士嵩丘兰若:无著天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
春日与裴迪过新昌里访吕逸人不遇:桃源一向绝风尘，柳市南头访隐沦。到门不敢题凡鸟，看竹何须问主人。城上青山如屋里，东家流水入西邻。闭户著书多岁月，种松皆老作龙鳞。
酌酒与裴迪:酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
辋川别业:不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
早秋山中作:无才不敢累明时，思向东谿守故篱。岂厌尚平婚嫁早，却嫌陶令去官迟。草间蛩响临秋急，山里蝉声薄暮悲。寂寞柴门人不到，空林独与白云期。
积雨辋川庄作（一作秋归辋川庄作）:积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
听百舌鸟:上兰门外草萋萋，未央宫中花里栖。亦有相随过御苑，不知若个向金堤。入春解作千般语，拂曙能先百鸟啼。万户千门应觉晓，建章何必听鸣鸡。
息夫人（时年二十）:莫以今时宠，难忘旧日恩。看花满眼泪，不共楚王言。
班婕妤三首:玉窗萤影度，金殿人声绝。秋夜守罗帷，孤灯耿不灭。宫殿生秋草，君王恩幸疏。那堪闻凤吹，门外度金舆。怪来妆阁闭，朝下不相迎。总向春园里，花间笑语声。
辋川集。孟城坳:新家孟城口，古木馀衰柳。来者复为谁，空悲昔人有。
辋川集。华子冈:飞鸟去不穷，连山复秋色。上下华子冈，惆怅情何极。
辋川集。文杏馆:文杏裁为梁，香茅结为宇。不知栋里云，去作人间雨。
辋川集。斤竹岭:檀栾映空曲，青翠漾涟漪。暗入商山路，樵人不可知。
辋川集。鹿柴:空山不见人，但闻人语响。返景入深林，复照青苔上。
辋川集。木兰柴:秋山敛馀照，飞鸟逐前侣。彩翠时分明，夕岚无处所。
辋川集。茱萸沜:结实红且绿，复如花更开。山中傥留客，置此芙蓉杯。
辋川集。宫槐陌:仄径荫宫槐，幽阴多绿苔。应门但迎扫，畏有山僧来。
辋川集。临湖亭:轻舸迎上客，悠悠湖上来。当轩对尊酒，四面芙蓉开。
辋川集。南垞:轻舟南垞去，北垞淼难即。隔浦望人家，遥遥不相识。
辋川集。欹湖:吹箫凌极浦，日暮送夫君。湖上一回首，青山卷白云。
辋川集。柳浪:分行接绮树，倒影入清漪。不学御沟上，春风伤别离。
辋川集。栾家濑:飒飒秋雨中，浅浅石溜泻。跳波自相溅，白鹭惊复下。
辋川集。金屑泉:日饮金屑泉，少当千馀岁。翠凤翊文螭，羽节朝玉帝。
辋川集。白石滩:清浅白石滩，绿蒲向堪把。家住水东西，浣纱明月下。
辋川集。北垞:北垞湖水北，杂树映朱阑。逶迤南川水，明灭青林端。
辋川集。竹里馆:独坐幽篁里，弹琴复长啸。深林人不知，明月来相照。
辋川集。辛夷坞:木末芙蓉花，山中发红萼。涧户寂无人，纷纷开且落。
辋川集。漆园:古人非傲吏，自阙经世务。偶寄一微官，婆娑数株树。
辋川集。椒园:桂尊迎帝子，杜若赠佳人。椒浆奠瑶席，欲下云中君。
皇甫岳云溪杂题五首。鸟鸣涧:人闲桂花落，夜静春山空。月出惊山鸟，时鸣春涧中。
皇甫岳云溪杂题五首。莲花坞:日日采莲去，洲长多暮归。弄篙莫溅水，畏湿红莲衣。
皇甫岳云溪杂题五首。鸬鹚堰:乍向红莲没，复出清蒲飏。独立何褵褷，衔鱼古查上。
皇甫岳云溪杂题五首。上平田:朝耕上平田，暮耕上平田。借问问津者，宁知沮溺贤。
皇甫岳云溪杂题五首。萍池:春池深且广，会待轻舟回。靡靡绿萍合，垂杨扫复开。
答裴迪辋口遇雨忆终南山之作:淼淼寒流广，苍苍秋雨晦。君问终南山，心知白云外。
山中寄诸弟妹:山中多法侣，禅诵自为群。城郭遥相望，唯应见白云。
闻裴秀才迪吟诗因戏赠:猿吟一何苦，愁朝复悲夕。莫作巫峡声，肠断秋江客。
赠韦穆十八:与君青眼客，共有白云心。不向东山去，日令春草深。
送别（一作山中送别，一作送友）:山中相送罢，日暮掩柴扉。春草明年绿，王孙归不归。
临高台送黎拾遗:相送临高台，川原杳何极。日暮飞鸟还，行人去不息。
别辋川别业:依迟动车马，惆怅出松萝。忍别青山去，其如绿水何。
崔九弟欲往南山马上口号与别:城隅一分手，几日还相见。山中有桂花，莫待花如霰。
题友人云母障子（时年十五）:君家云母障，时向野庭开。自有山泉入，非因采画来。
红牡丹:绿艳闲且静，红衣浅复深。花心愁欲断，春色岂知心。
左掖梨花（一作海棠。与丘为、皇甫冉同作）:闲洒阶边草，轻随箔外风。黄莺弄不足，衔入未央宫。
菩提寺禁口号又示裴迪:安得舍罗网，拂衣辞世喧。悠然策藜杖，归向桃花源。
杂诗三首:家住孟津河，门对孟津口。常有江南船，寄书家中否。君自故乡来，应知故乡事。来日绮窗前，寒梅著花未。已见寒梅发，复闻啼鸟声。心心视春草，畏向阶前生。
崔兴宗写真咏:画君年少时，如今君已老。今时新识人，知君旧时好。
山茱萸:朱实山下开，清香寒更发。幸与丛桂花，窗前向秋月。
相思:红豆生南国，秋来发故枝。愿君多采撷，此物最相思。
书事:轻阴阁小雨，深院昼慵开。坐看苍苔色，欲上人衣来。
哭孟浩然（时为殿中侍御史，知南选，至襄阳有作）:故人不可见，汉水日东流。借问襄阳老，江山空蔡州。
阙题二首:荆谿白石出，天寒红叶稀。山路元无雨，空翠湿人衣。相看不忍发，惨淡暮潮平。语罢更携手，月明洲渚生。
田园乐七首（一作辋川六言，第六首一作皇甫曾诗）:厌见千门万户，经过北里南邻。官府鸣珂有底，崆峒散发何人。再见封侯万户，立谈赐璧一双。讵胜耦耕南亩，何如高卧东窗。采菱渡头风急，策杖林西日斜。杏树坛边渔父，桃花源里人家。萋萋春草秋绿，落落长松夏寒。牛羊自归村巷，童稚不识衣冠。山下孤烟远村，天边独树高原。一瓢颜回陋巷，五柳先生对门。桃红复含宿雨，柳绿更带朝烟。花落家童未扫，莺啼山客犹眠。酌酒会临泉水，抱琴好倚长松。南园露葵朝折，东谷黄粱夜舂。
少年行四首:新丰美酒斗十千，咸阳游侠多少年。相逢意气为君饮，系马高楼垂柳边。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能擘两雕弧，虏骑千重只似无。偏坐金鞍调白羽，纷纷射杀五单于。汉家君臣欢宴终，高议云台论战功。天子临轩赐侯印，将军佩出明光宫。
赠裴旻将军:腰间宝剑七星文，臂上雕弓百战勋。见说云中擒黠虏，始知天上有将军。
九月九日忆山东兄弟（时年十七）:独在异乡为异客，每逢佳节倍思亲。遥知兄弟登高处，遍插茱萸少一人。
送王尊师归蜀中拜扫:大罗天上神仙客，濯锦江头花柳春。不为碧鸡称使者，唯令白鹤报乡人。
渭城曲（一作送元二使安西）:渭城朝雨浥轻尘，客舍青青杨柳春。劝君更尽一杯酒，西出阳关无故人。
齐州送祖二（一作送别）:送君南浦泪如丝，君向东州使我悲。为报故人憔悴尽，如今不似洛阳时。
送韦评事:欲逐将军取右贤，沙场走马向居延。遥知汉使萧关外，愁见孤城落日边。
灵云池送从弟:金杯缓酌清歌转，画舸轻移艳舞回。自叹鶺鴒临水别，不同鸿雁向池来。
送沈子归江东（一作送沈子福之）:杨柳渡头行客稀，罟师荡桨向临圻。唯有相思似春色，江南江北送君归。
与卢员外象过崔处士兴宗林亭:绿树重阴盖四邻，青苔日厚自无尘。科头箕踞长松下，白眼看他世上人。
寒食汜上作（一作途中口号）:广武城边逢暮春，汶阳归客泪沾巾。落花寂寂啼山鸟，杨柳青青渡水人。
戏题辋川别业:柳条拂地不须折，松树披云从更长。藤花欲暗藏猱子，柏叶初齐养麝香。
戏题盘石:可怜盘石临泉水，复有垂杨拂酒杯。若道春风不解意，何因吹送落花来。
寄河上段十六:与君相见即相亲，闻道君家在孟津。为见行舟试借问，客中时有洛阳人。
菩提寺禁裴迪来相看说逆贼等凝碧池上作音乐…示裴迪:万户伤心生野烟，百僚何日更朝天。秋槐叶落空宫里，凝碧池头奏管弦。
凉州赛神（时为节度判官，在凉州作）:凉州城外少行人，百尺峰头望虏尘。健儿击鼓吹羌笛，共赛城东越骑神。
戏嘲史寰:清风细雨湿梅花，骤马先过碧玉家。正值楚王宫里至，门前初下七香车。
叹白发:宿昔朱颜成暮齿，须臾白发变垂髫。一生几许伤心事，不向空门何处销。
伊州歌:清风明月苦相思，荡子从戎十载馀。征人去日殷勤嘱，归雁来时数附书。
送殷四葬（一作哭殷遥）:送君返葬石楼山，松柏苍苍宾驭还。埋骨白云长已矣，空馀流水向人间。
疑梦:莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
句:人家在仙掌，云气欲生衣。
古离别:下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
青雀歌:林间青雀儿，来往翩翩绕一枝。莫言不解衔环报，但问君恩今若为。
同王昌龄裴迪游青龙寺昙壁上人兄院集和兄维:林中空寂舍，阶下终南山。高卧一床上，回看六合间。浮云几处灭，飞鸟何时还。问义天人接，无心世界闲。谁知大隐者，兄弟自追攀。
别辋川别业:山月晓仍在，林风凉不绝。殷勤如有情，惆怅令人别。
与卢员外象过崔处士兴宗林亭:身名不问十年馀，老大谁能更读书。林中独酌邻家酒，门外时闻长者车。
九日作:莫将边地比京都，八月严霜草已枯。今日登高樽酒里，不知能有菊花无。
送孙秀才（以下二首一作王维诗）:帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。
游悟真寺:闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火蹈红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸素，终身拟尚玄。谁知草庵客，曾和柏梁篇。
青龙寺昙壁上人院集:灵境信为绝，法堂出尘氛。自然成高致，向下看浮云。迤逦峰岫列，参差闾井分。林端远堞见，风末疏钟闻。吾师久禅寂，在世超人群。
青雀歌:动息自适性，不曾妄与燕雀群。幸忝鹓鸾早相识，何时提携致青云。
游感化寺昙兴上人山院:不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何益，从此愿栖禅。
夏日过青龙寺谒操禅师:安禅一室内，左右竹亭幽。有法知不染，无言谁敢酬。鸟飞争向夕，蝉噪已先秋。烦暑自兹适，清凉何所求。
春日与王右丞过新昌里访吕逸人不遇:恨不逢君出荷蓑，青松白屋更无他。陶令五男曾不有，蒋生三径枉相过。芙蓉曲沼春流满，薜荔成帷晚霭多。闻说桃源好迷客，不如高卧眄庭柯。
辋川集二十首。孟城坳:结庐古城下，时登古城上。古城非畴昔，今人自来往。
辋川集二十首。华子冈:落日松风起，还家草露晞。云光侵履迹，山翠拂人衣。
辋川集二十首。文杏馆:迢迢文杏馆，跻攀日已屡。南岭与北湖，前看复回顾。
辋川集二十首。斤竹岭:明流纡且直，绿筱密复深。一径通山路，行歌望旧岑。
辋川集二十首。鹿柴:日夕见寒山，便为独往客。不知深林事，但有麏麚迹。
辋川集二十首。木兰柴:苍苍落日时，鸟声乱溪水。缘溪路转深，幽兴何时已。
辋川集二十首。茱萸沜:飘香乱椒桂，布叶间檀栾。云日虽回照，森沉犹自寒。
辋川集二十首。宫槐陌:门前宫槐陌，是向欹湖道。秋来山雨多，落叶无人扫。
辋川集二十首。临湖亭:当轩弥滉漾，孤月正裴回。谷口猿声发，风传入户来。
辋川集二十首。南垞:孤舟信一泊，南垞湖水岸。落日下崦嵫，清波殊淼漫。
辋川集二十首。欹湖:空阔湖水广，青荧天色同。舣舟一长啸，四面来清风。
辋川集二十首。柳浪:映池同一色，逐吹散如丝。结阴既得地，何谢陶家时。
辋川集二十首。栾家濑:濑声喧极浦，沿涉向南津。泛泛鸥凫渡，时时欲近人。
辋川集二十首。金屑泉:萦渟澹不流，金碧如可拾。迎晨含素华，独往事朝汲。
辋川集二十首。白石滩:跂石复临水，弄波情未极。日下川上寒，浮云澹无色。
辋川集二十首。北垞:南山北垞下，结宇临欹湖。每欲采樵去，扁舟出菰蒲。
辋川集二十首。竹里馆:来过竹里馆，日与道相亲。出入唯山鸟，幽深无世人。
辋川集二十首。辛夷坞:绿堤春草合，王孙自留玩。况有辛夷花，色与芙蓉乱。
辋川集二十首。漆园:好闲早成性，果此谐宿诺。今日漆园游，还同庄叟乐。
辋川集二十首。椒园:丹刺罥人衣，芳香留过客。幸堪调鼎用，愿君垂采摘。
辋口遇雨忆终南山因献王维:积雨晦空曲，平沙灭浮彩。辋水去悠悠，南山复何在。
崔九欲往南山马上口号与别（一作留别王维）:归山深浅去，须尽丘壑美。莫学武陵人，暂游桃源里。
与卢员外象过崔处士兴宗林亭:乔柯门里自成阴，散发窗中曾不簪。逍遥且喜从吾事，荣宠从来非我心。
西塔寺陆羽茶泉:竟陵西塔寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清泠水，高风味有馀。
同王右丞送瑗公南归:行苦神亦秀，泠然谿上松。铜瓶与竹杖，来自祝融峰。常愿入灵岳，藏经访遗踪。南归见长老，且为说心胸。
青雀歌:青扈绕青林，翩翾陋体一微禽。不应常在藩篱下，他日凌云谁见心。
和王维敕赐百官樱桃:未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。
留别王维:驻马欲分襟，清寒御沟上。前山景气佳，独往还惆怅。
酬王维卢象见过林亭:穷巷空林常闭关，悠然独卧对前山。今朝忽枉嵇生驾，倒屣开门遥解颜。
送大理正摄御史判凉州别驾:天子念西疆，咨君去不遑。垂银棘庭印，持斧柏台纲。雪下天山白，泉枯塞草黄。伫闻河陇外，还继海沂康。
酬王维:莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。
寻西山隐者不遇（一作山行寻隐者不遇）:绝顶一茅茨，直上三十里。扣关无僮仆，窥室唯案几。若非巾柴车，应是钓秋水。差池不相见，黾勉空仰止。草色新雨中，松声晚窗里。及兹契幽绝，自足荡心耳。虽无宾主意，颇得清净理。兴尽方下山，何必待之子。
题农父庐舍:东风何时至，已绿湖上山。湖上春已早，田家日不闲。沟塍流水处，耒耜平芜间。薄暮饭牛罢，归来还闭关。
泛若耶谿:结庐若耶里，左右若耶水。无日不钓鱼，有时向城市。溪中水流急，渡口水流宽。每得樵风便，往来殊不难。一川草长绿，四时那得辨。短褐衣妻儿，馀粮及鸡犬。日暮鸟雀稀，稚子呼牛归。住处无邻里，柴门独掩扉。
湖中寄王侍御:日日湖水上，好登湖上楼。终年不向郭，过午始梳头。尝自爱杯酒，得无相献酬。小僮能脍鲤，少妾事莲舟。每有南浦信，仍期后月游。方春转摇荡，孤兴时淹留。骢马真傲吏，翛然无所求。晨趋玉阶下，心许沧江流。少别如昨日，何言经数秋。应知方外事，独往非悠悠。
登润州城:天末江城晚，登临客望迷。春潮平岛屿，残雨隔虹蜺。鸟与孤帆远，烟和独树低。乡山何处是，目断广陵西。
寻庐山崔征君:日高鸡犬静，门掩向寒塘。夜竹深茅宇，秋亭冷石床。住山年已远，服药寿偏长。虚弃浮生者，相逢益自伤。
留别王维（一作王维留别丘为诗）:归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
竹下残雪:一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。
送阎校书之越:南入剡中路，草云应转微。湖边好花照，山口细泉飞。此地饶古迹，世人多忘归。经年松雪在，永日世情稀。芸阁应相望，芳时不可违。
省试夏日可畏（一作张籍诗）:赫赫温风扇，炎炎夏日徂。火威驰迥野，畏景烁遥途。势矫翔阳翰，功分造化炉。禁城千品烛，黄道一轮孤。落照频空簟，馀晖卷夕梧。如何倦游子，中路独踟蹰。
左掖梨花（同王维、皇甫冉赋）:冷艳全欺雪，馀香乍入衣。春风且莫定，吹向玉阶飞。
渡汉江（一作戴叔伦诗，题作江行）:漾舟汉江上，挂席候风生。临泛何容与，爱此江水清。芦洲隐遥嶂，露日映孤城。自顾疏野性，难忘鸥鸟情。聊复与时顾，暂欲解尘缨。跋涉非吾愿，虚怀浩已盈。
冬至下寄舍弟时应赴入京（杂言）:去去知未远，依依甚初别。他乡至下心，昨夜阶前雪。终日读书仍少孤，家贫兄弟未当途。适远才过宿舂料，相随惟一平头奴。男儿出门事四海，立身世业文章在。莫漫忆柴扉，驷马高车朝紫微。江南驿使不曾断，迎前为尔非春衣。
送晁补阙归日本国:西掖承休浣，东隅返故林。来称郯子学，归是越人吟。马上秋郊远，舟中曙海阴。知君怀魏阙，万里独摇心。
古游侠呈军中诸将（一作游侠篇）:少年负胆气，好勇复知机。仗剑出门去，孤城逢合围。杀人辽水上，走马渔阳归。错落金锁甲，蒙茸貂鼠衣。还家行且猎，弓矢速如飞。地迥鹰犬疾，草深狐兔肥。腰间带两绶，转盼生光辉。顾谓今日战，何如随建威。
赠轻车:悠悠远行归，经春涉长道。幽冀桑始青，洛阳蚕欲老。忆昨戎马地，别时心草草。烽火从北来，边城闭常早。平生少相遇，未得展怀抱。今日杯酒间，见君交情好。
赠王威古:三十羽林将，出身常事边。春风吹浅草，猎骑何翩翩。插羽两相顾，鸣弓新上弦。射麋入深谷，饮马投荒泉。马上共倾酒，野中聊割鲜。相看未及饮，杂虏寇幽燕。烽火去不息，胡尘高际天。长驱救东北，战解城亦全。报国行赴难，古来皆共然。
赠怀一上人:法师东南秀，世实豪家子。削发十二年，诵经峨眉里。自此照群蒙，卓然为道雄。观生尽入妄，悟有皆成空。净体无众染，苦心归妙宗。一朝敕书至，召入承明宫。说法金殿里，焚香清禁中。传灯遍都邑，杖锡游王公。天子揖妙道，群僚趋下风。我法本无著，时来出林壑。因心得化城，随病皆与药。上启黄屋心，下除苍生缚。一从入君门，说法无朝昏。帝作转轮王，师为持戒尊。轩风洒甘露，佛雨生慈根。但有灭度理，而生开济恩。复闻江海曲，好杀成风俗。帝曰我上人，为除膻腥欲。是日发西秦，东南至蕲春。风将衡桂接，地与吴楚邻。旧少清信士，实多渔猎人。一闻吾师至，舍网江湖滨。作礼忏前恶，洁诚期后因。因成日既久，事济身不守。更出淮楚间，复来荆河口。荆河马卿岑，兹地近道林。入讲鸟常狎，坐禅兽不侵。都非缘未尽，曾是教所任。故我一来事，永承微妙音。竹房见衣钵，松宇清身心。早悔业至浅，晚成计可寻。善哉远公义，清净如黄金。
游天竺寺:晨登天竺山，山殿朝阳晓。厓泉争喷薄，江岫相萦绕。直上孤顶高，平看众峰小。南州十二月，地暖冰雪少。青翠满寒山，藤萝覆冬沼。花龛瀑布侧，青壁石林杪。鸣钟集人天，施饭聚猿鸟。洗意归清净，澄心悟空了。始知世上人，万物一何扰。
入若耶溪:轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向馀景。
杂诗:可怜青铜镜，挂在白玉堂。玉堂有美女，娇弄明月光。罗袖拂金鹊，彩屏点红妆。妆罢含情坐，春风桃李香。
结定襄郡狱效陶体:我在河东时，使往定襄里。定襄诸小儿，争讼纷城市。长老莫敢言，太守不能理。谤书盈几案，文墨相填委。牵引肆中翁，追呼田家子。我来折此狱，五听辨疑似。小大必以情，未尝施鞭箠。是时三月暮，遍野农桑起。里巷鸣春鸠，田园引流水。此乡多杂俗，戎夏殊音旨。顾问边塞人，劳情曷云已。
长安道（一作霍将军）:长安甲第高入云，谁家居住霍将军。日晚朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。
行路难:君不见建章宫中金明枝，万万长条拂地垂。二月三月花如霰，九重幽深君不见。艳彩朝含四宝宫，香风旦入朝云殿。汉家宫女春未阑，爱此芳香朝暮看。看来看去心不忘，攀折将安镜台上。双双素手剪不成，两两红妆笑相向。建章昨夜起春风，一花飞落长信宫。长信丽人见花泣，忆此珍树何嗟及。我昔初在昭阳时，朝攀暮折登玉墀。只言岁岁长相对，不悟今朝遥相思。
孟门行:黄雀衔黄花，翩翩傍檐隙。本拟报君恩，如何反弹射。金罍美酒满座春，平原爱才多众宾。满堂尽是忠义士，何意得有谗谀人。谀言反覆那可道，能令君心不自保。北园新栽桃李枝，根株未固何转移。成阴结实君自取，若问傍人那得知。
渭城少年行:洛阳三月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲江边。万户楼台临渭水，五陵花柳满秦川。秦川寒食盛繁华，游子春来不见家。斗鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉壶清酒就倡家。小妇春来不解羞，娇歌一曲杨柳花。
卢姬篇:卢姬少小魏王家，绿鬓红唇桃李花。魏王绮楼十二重，水晶帘箔绣芙蓉。白玉栏干金作柱，楼上朝朝学歌舞。前堂后堂罗袖人，南窗北窗花发春。翠幌珠帘斗丝管，一弹一奏云欲断。君王日晚下朝归，鸣环佩玉生光辉。人生今日得娇贵，谁道卢姬身细微。
江畔老人愁:江南年少十八九，乘舟欲渡青溪口。青溪口边一老翁，鬓眉皓白已衰朽。自言家代仕梁陈，垂朱拖紫三十人。两朝出将复入相，五世叠鼓乘朱轮。父兄三叶皆尚主，子女四代为妃嫔。南山赐田接御苑，北宫甲第连紫宸。直言荣华未休歇，不觉山崩海将竭。兵戈乱入建康城，烟火连烧未央阙。衣冠士子陷锋刃，良将名臣尽埋没。山川改易失市朝，衢路纵横填白骨。老人此时尚少年，脱身走得投海边。罢兵岁馀未敢出，去乡三载方来旋。蓬蒿忘却五城宅，草木不识青谿田。虽然得归到乡土，零丁贫贱长辛苦。采樵屡入历阳山，刈稻常过新林浦。少年欲知老人岁，岂知今年一百五。君今少壮我已衰，我昔少年君不睹。人生贵贱各有时，莫见羸老相轻欺。感君相问为君说，说罢不觉令人悲。
邯郸宫人怨:邯郸陌上三月春，暮行逢见一妇人。自言乡里本燕赵，少小随家西入秦。母兄怜爱无俦侣，五岁名为阿娇女。七岁丰茸好颜色，八岁黠惠能言语。十三兄弟教诗书，十五青楼学歌舞。我家青楼临道傍，纱窗绮幔暗闻香。日暮笙歌君驻马，春日妆梳妾断肠。不用城南使君婿，本求三十侍中郎。何知汉帝好容色，玉辇携登归建章。建章宫殿不知数，万户千门深且长。百堵涂椒接青琐，九华阁道连洞房。水晶帘箔云母扇，琉璃窗牖玳瑁床。岁岁年年奉欢宴，娇贵荣华谁不羡。恩情莫比陈皇后，宠爱全胜赵飞燕。瑶房侍寝世莫知，金屋更衣人不见。谁言一朝复一日，君王弃世市朝变。宫车出葬茂陵田，贱妾独留长信殿。一朝太子升至尊，宫中人事如掌翻。同时侍女见谗毁，后来新人莫敢言。兄弟印绶皆被夺，昔年赏赐不复存。一旦放归旧乡里，乘车垂泪还入门。父母愍我曾富贵，嫁与西舍金王孙。念此翻覆复何道，百年盛衰谁能保。忆昨尚如春日花，悲今已作秋时草。少年去去莫停鞭，人生万事由上天。非我今日独如此，古今歇薄皆共然。
川上女:川上女，晚妆鲜，日落青渚试轻楫。汀长花满正回船，暮来浪起风转紧。自言此去横塘近，绿江无伴夜独行，独行心绪愁无尽。
雁门胡人歌:高山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雨里孤峰湿作烟。闻道辽西无斗战，时时醉向酒家眠。
代闺人答轻薄少年:妾家近隔凤凰池，粉壁纱窗杨柳垂。本期汉代金吾婿，误嫁长安游侠儿。儿家夫婿多轻薄，借客探丸重然诺。平明挟弹入新丰，日晚挥鞭出长乐。青丝白马冶游园，能使行人驻马看。自矜陌上繁华盛，不念闺中花鸟阑。花间陌上春将晚，走马斗鸡犹未返。三时出望无消息，一去那知行近远。桃李花开覆井栏，朱楼落日卷帘看。愁来欲奏相思曲，抱得秦筝不忍弹。
七夕:长安城中月如练，家家此夜持针线。仙裙玉佩空自知，天上人间不相见。长信深阴夜转幽，瑶阶金阁数萤流。班姬此夕愁无限，河汉三更看斗牛。
长门怨:君王宠初歇，弃妾长门宫。紫殿青苔满，高楼明月空。夜愁生枕席，春意罢帘栊。泣尽无人问，容华落镜中。
王家少妇（一作古意）:十五嫁王昌，盈盈入画堂。自矜年最少，复倚婿为郎。舞爱前谿绿，歌怜子夜长。闲来斗百草，度日不成妆。
岐王席观妓（一作卢女曲）:二月春来半，宫中日渐长。柳垂金屋暖，花发玉楼香。拂匣先临镜，调笙更炙簧。还将歌舞态，只拟奉君王。
上巳:巳日帝城春，倾都祓禊晨。停车须傍水，奏乐要惊尘。弱柳障行骑，浮桥拥看人。犹言日尚早，更向九龙津。
赠梁州张都督:闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
赠卢八象:客从巴水渡，传尔溯行舟。是日风波霁，高堂雨半收。青山满蜀道，绿水向荆州。不作书相问，谁能慰别愁。
题潼关楼:客行逢雨霁，歇马上津楼。山势雄三辅，关门扼九州。川从陕路去，河绕华阴流。向晚登临处，风烟万里愁。
题沈隐侯八咏楼:梁日东阳守，为楼望越中。绿窗明月在，青史古人空。江静闻山狖，川长数塞鸿。登临白云晚，流恨此遗风。
晚入汴水:昨晚南行楚，今朝北溯河。客愁能几日，乡路渐无多。晴景摇津树，春风起棹歌。长淮亦已尽，宁复畏潮波。
发锦沙村:北上途未半，南行岁已阑。孤舟下建德，江水入新安。海近山常雨，谿深地早寒。行行泊不可，须及子陵滩。
送单于裴都护赴西河:征马去翩翩，城秋月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。
黄鹤楼:昔人已乘白云去，此地空馀黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
行经华阴:岧峣太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿树西连汉畤平。借问路傍名利客，无如此处学长生。
相逢行:妾年初二八，家住洛桥头。玉户临驰道，朱门近御沟。使君何假问，夫婿大长秋。女弟新承宠，诸兄近拜侯。春生百子殿，花发五城楼。出入千门里，年年乐未休。
辽西作（一作关西行）:燕郊芳岁晚，残雪冻边城。四月青草合，辽阳春水生。胡人正牧马，汉将日征兵。露重宝刀湿，沙虚金鼓鸣。寒衣著已尽，春服与谁成。寄语洛阳使，为传边塞情。
奉和许给事夜直简诸公:西掖黄枢近，东曹紫禁连。地因才子拜，人用省郎迁。夜直千门静，河明万象悬。建章宵漏急，阊阖晓钟传。宠列貂蝉位，恩深侍从年。九重初起草，五夜即成篇。顾己无官次，循涯但自怜。远陪兰署作，空此仰神仙。
舟行入剡:鸣棹下东阳，回舟入剡乡。青山行不尽，绿水去何长。地气秋仍湿，江风晚渐凉。山梅犹作雨，谿橘未知霜。谢客文逾盛，林公未可忘。多惭越中好，流恨阅时芳。
澄水如鉴:圣贤将立喻，上善贮情深。洁白依全德，澄清有片心。浇浮知不挠，滥浊固难侵。方寸悬高鉴，生涯讵陆沉。对泉能自诫，如镜静相临。廉慎传家政，流芳合古今。
长干曲四首（一作江南曲）:君家何处住，妾住在横塘。停船暂借问，或恐是同乡。家临九江水，来去九江侧。同是长干人，自小不相识。下渚多风浪，莲舟渐觉稀。那能不相待，独自逆潮归。三江潮水急，五湖风浪涌。由来花性轻，莫畏莲舟重。
维扬送友还苏州:长安南下几程途，得到邗沟吊绿芜。渚畔鲈鱼舟上钓，羡君归老向东吴。
古意二首:夫差日淫放，举国求妃嫔。自谓得王宠，代间无美人。碧罗象天阁，坐辇乘芳春。宫女数千骑，常游江水滨。年深玉颜老，时薄花妆新。拭泪下金殿，娇多不顾身。生前妒歌舞，死后同灰尘。冢墓令人哀，哀于铜雀台。楚王竟何去，独自留巫山。偏使世人见，迢迢江汉间。驻舟春谿里，誓愿拜灵颜。梦寐睹神女，金沙鸣珮环。闲艳绝世姿，令人气力微。含笑默不语，化作朝云飞。
渡淮河寄平一:天色混波涛，岸阴匝村墅。微微汉祖庙，隐隐江陵渚。云树森已重，时明郁相拒。
归汝坟山庄留别卢象:淹留岁将晏，久废南山期。旧业不见弃，还山从此辞。沤麻入南涧，刈麦向东菑。对酒鸡黍熟，闭门风雪时。非君一延首，谁慰遥相思。
夕次圃田店:前路入郑郊，尚经百馀里。马烦时欲歇，客归程未已。落日桑柘阴，遥村烟火起。西还不遑宿，中夜渡泾水。
田家即事:旧居东皋上，左右俯荒村。樵路前傍岭，田家遥对门。欢娱始披拂，惬意在郊原。馀霁荡川雾，新秋仍昼昏。攀条憩林麓，引水开泉源。稼穑岂云倦，桑麻今正繁。方求静者赏，偶与潜夫论。鸡黍何必具，吾心知道尊。
扈从御宿池:君王既巡狩，辇道入秦京。远树低枪垒，孤峰入幔城。寒疏清禁漏，夜警羽林兵。谁念迷方客，长怀魏阙情。
赠苗发员外（一作李端诗）:宿雨朝来歇，空山天气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。
答王维留宿:四年不相见，相见复何为。握手言未毕，却令伤别离。升堂还驻马，酌醴便呼儿。语嘿自相对，安用傍人知。
长乐驿留别卢象裴总:朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。
送刘高邮棁使入都:常闻积归思，昨夜又兼秋。乡路京华远，王程江水流。吴歌喧两岸，楚客醉孤舟。渐觉潮初上，凄然多暮愁。
宴吴王宅:吴王承国宠，列第禁城东。连夜征词客，当春试舞童。砌分池水岸，窗度竹林风。更待西园月，金尊乐未终。
观华岳:西入秦关口，南瞻驿路连。彩云生阙下，松树到祠边。作镇当官道，雄都俯大川。莲峰径上处，仿佛有神仙。
泗上冯使君南楼作:井邑连淮泗，南楼向晚过。望滩沙鹭起，寻岸浴童歌。近海云偏出，兼秋雨更多。明晨拟回棹，乡思恨风波。
苏氏别业:别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
汝坟别业:失路农为业，移家到汝坟。独愁常废卷，多病久离群。鸟雀垂窗柳，虹霓出涧云。山中无外事，樵唱有时闻。
陆浑水亭:昼眺伊川曲，岩间霁色明。浅沙平有路，流水漫无声。浴鸟沿波聚，潜鱼触钓惊。更怜春岸绿，幽意满前楹。
过郑曲:路向荣川谷，晴来望尽通。细烟生水上，圆月在舟中。岸势迷行客，秋声乱草虫。旅怀劳自慰，淅淅有凉风。
宿陈留李少府揆厅:相知有叔卿，讼简夜弥清。旅泊倦愁卧，堂空闻曙更。风帘摇烛影，秋雨带虫声。归思那堪说，悠悠限洛城。
题韩少府水亭:梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
题远公经台:兰若无人到，真僧出复稀。苔侵行道席，云湿坐禅衣。涧鼠缘香案，山蝉噪竹扉。世间长不见，宁止暂忘归。
中峰居喜见苗发（一作李端诗）:自得中峰住，深林亦闭关。经秋无客到，入夜有僧还。暗涧泉声小，荒冈树影闲。高窗不可望，星月满空山。
江南旅情:楚山不可极，归路但萧条。海色晴看雨，江声夜听潮。剑留南斗近，书寄北风遥。为报空潭橘，无媒寄洛桥。
泊扬子津:才入维扬郡，乡关此路遥。林藏初过雨，风退欲归潮。江火明沙岸，云帆碍浦桥。客衣今日薄，寒气近来饶。
晚泊金陵水亭:江亭当废国，秋景倍萧骚。夕照明残垒，寒潮涨古濠。就田看鹤大，隔水见僧高。无限前朝事，醒吟易觉劳。
七夕:闺女求天女，更阑意未阑。玉庭开粉席，罗袖捧金盘。向月穿针易，临风整线难。不知谁得巧，明旦试相看。
望蓟门:燕台一望客心惊，箫鼓喧喧汉将营。万里寒光生积雪，三边曙色动危旌。沙场烽火连胡月，海畔云山拥蓟城。少小虽非投笔吏，论功还欲请长缨。
家园夜坐寄郭微:前阶微雨歇，开户散窥林。月出夜方浅，水凉池更深。馀风生竹树，清露薄衣襟。遇物遂遥叹，怀人滋远心。依稀成梦想，影响绝徽音。谁念穷居者，明时嗟陆沉。
酬汴州李别驾赠:秋风多客思，行旅厌艰辛。自洛非才子，游梁得主人。文章参末议，荣贱岂同伦。叹逝逢三演，怀贤忆四真。情因恩旧好，契托死生亲。所愧能投赠，清言益润身。
清明宴司勋刘郎中别业:田家复近臣，行乐不违亲。霁日园林好，清明烟火新。以文长会友，唯德自成邻。池照窗阴晚，杯香药味春。檐前花覆地，竹外鸟窥人。何必桃源里，深居作隐沦。
汝坟秋同仙州王长史翰闻百舌鸟:秋天闻好鸟，惊起出帘帷。却念殊方月，能鸣巳后时。迁乔诚可早，出谷此何迟。顾影惭无对，怀群空所思。凄凉岁欲晚，萧索燕将辞。留听未终曲，弥令心独悲。高飞凭力致，巧啭任天姿。返覆知而静，间关断若遗。花繁上林路，霜落汝川湄。且长凌风翮，乘春自有期。
送丘为下第:沧江一身客，献赋空十年。明主岂能好，今人谁举贤。国门税征驾，旅食谋归旋。皦日媚春水，绿蘋香客船。无媒既不达，予亦思归田。
赠苗发员外:朱户敞高扉，青槐碍落晖。八龙乘庆重，三虎递朝归。坐竹人声绝，横琴鸟语稀。花惭潘岳貌，年称老莱衣。叶暗朱樱熟，丝长粉蝶飞。应怜鲁儒贱，空与故山违。
寄王长史:汝颍俱宿好，往来托层峦。终日何寂寞，绕篱生蕙兰。
别怨:送别到中流，秋船倚渡头。相看尚不远，未可即回舟。
终南望馀雪:终南阴岭秀，积雪浮云端。林表明霁色，城中增暮寒。
句:不知叠嶂夜来雨，清晓石楠花乱流。
湘夫人:九嶷日已暮，三湘云复愁。窅霭罗袂色，潺湲江水流。佳期来北渚，捐佩在芳洲。
塞下曲:黄云雁门郡，日暮风沙里。千骑黑貂裘，皆称羽林子。金笳吹朔雪，铁马嘶云水。帐下饮蒲萄，平生寸心是。
古塞下曲:行人朝走马，直指蓟城傍。蓟城通漠北，万里别吾乡。海上千烽火，沙中百战场。军书发上郡，春色度河阳。袅袅汉宫柳，青青胡地桑。琵琶出塞曲，横笛断君肠。
渔父歌:白首何老人，蓑笠蔽其身。避世长不仕，钓鱼清江滨。浦沙明濯足，山月静垂纶。寓宿湍与濑，行歌秋复春。持竿湘岸竹，爇火芦洲薪。绿水饭香稻，青荷包紫鳞。于中还自乐，所欲全吾真。而笑独醒者，临流多苦辛。
东京寄万楚:濩落久无用，隐身甘采薇。仍闻薄宦者，还事田家衣。颍水日夜流，故人相见稀。春山不可望，黄鸟东南飞。濯足岂长往，一樽聊可依。了然潭上月，适我胸中机。在昔同门友，如今出处非。优游白虎殿，偃息青琐闱。且有荐君表，当看携手归。寄书不待面，兰茝空芳菲。
寄焦炼师:得道凡百岁，烧丹惟一身。悠悠孤峰顶，日见三花春。白鹤翠微里，黄精幽涧滨。始知世上客，不及山中人。仙境若在梦，朝云如可亲。何由睹颜色，挥手谢风尘。
望鸣皋山白云寄洛阳卢主簿:饮马伊水中，白云鸣皋上。氛氲山绝顶，行子时一望。照日龙虎姿，攒空冰雪状。嵡嵸殊未已，崚。忽相向。皎皎横绿林，霏霏澹青嶂。远映村更失，孤高鹤来傍。胜气欣有逢，仙游且难访。故人吏京剧，每事多闲放。室画峨眉峰，心格洞庭浪。惜哉清兴里，不见予所尚。
寄万齐融:名高不择仕，委世随虚舟。小邑常叹屈，故乡行可游。青枫半村户，香稻盈田畴。为政日清净，何人同海鸥。摇巾北林夕，把菊东山秋。对酒池云满，向家湖水流。岸阴止鸣鹄，山色映潜虬。靡靡俗中理，萧萧川上幽。昔年至吴郡，常隐临江楼。我有一书札，因之芳杜洲。
赠张旭:张公性嗜酒，豁达无所营。皓首穷草隶，时称太湖精。露顶据胡床，长叫三五声。兴来洒素壁，挥笔如流星。下舍风萧条，寒草满户庭。问家何所有，生事如浮萍。左手持蟹螯，右手执丹经。瞪目视霄汉，不知醉与醒。诸宾且方坐，旭日临东城。荷叶裹江鱼，白瓯贮香粳。微禄心不屑，放神于八纮。时人不识者，即是安期生。
赠苏明府:苏君年几许，状貌如玉童。采药傍梁宋，共言随日翁。常辞小县宰，一往东山东。不复有家室，悠悠人世中。子孙皆老死，相识悲转蓬。发白还更黑，身轻行若风。泛然无所系，心与孤云同。出入虽一杖，安然知始终。愿闻素女事，去采山花丛。诱我为弟子，逍遥寻葛洪。
登首阳山谒夷齐庙:古人已不见，乔木竟谁过。寂寞首阳山，白云空复多。苍苔归地骨，皓首采薇歌。毕命无怨色，成仁其若何。我来入遗庙，时候微清和。落日吊山鬼，回风吹女萝。石崖向西豁，引领望黄河。千里一飞鸟，孤光东逝波。驱车层城路，惆怅此岩阿。
谒张果先生:先生谷神者，甲子焉能计。自说轩辕师，于今几千岁。寓游城郭里，浪迹希夷际。应物云无心，逢时舟不系。餐霞断火粒，野服兼荷制。白雪净肌肤，青松养身世。韬精殊豹隐，炼骨同蝉蜕。忽去不知谁，偶来宁有契。二仪齐寿考，六合随休憩。彭聃犹婴孩，松期且微细。尝闻穆天子，更忆汉皇帝。亲屈万乘尊，将穷四海裔。车徒遍草木，锦帛招谈说。八骏空往还，三山转亏蔽。吾君感至德，玄老欣来诣。受箓金殿开，清斋玉堂闭。笙歌迎拜首，羽帐崇严卫。禁柳垂香炉，宫花拂仙袂。祈年宝祚广，致福苍生惠。何必待龙髯，鼎成方取济。
光上座廊下众山五韵:名岳在庑下，吾师居一床。每闻楞伽经，只对清翠光。百谷聚雪色，莓苔侵屋梁。气盘古壁转，势引幽阶长。愿游薜叶下，日见金炉香。
九月九日刘十八东堂集:风俗尚九日，此情安可忘。菊花辟恶酒，汤饼茱萸香。云入授衣假，风吹闲宇凉。主人尽欢意，林景昼微茫。清切晚砧动，东西归鸟行。淹留怅为别，日醉秋云光。
宋少府东溪泛舟:登岸还入舟，水禽惊笑语。晚叶低众色，湿云带残暑。落日乘醉归，溪流复几许。
与诸公游济渎泛舟:济水出王屋，其源来不穷。洑泉数眼沸，平地流清通。皇帝崇祀典，诏书视三公。分官祷灵庙，奠璧沉河宫。神应每如答，松篁气葱茏。苍螭送飞雨，赤鲤喷回风。洒酒布瑶席，吹箫下玉童。玄冥掌阴事，祝史告年丰。百谷趋潭底，三光悬镜中。浅深露沙石，蘋藻生虚空。晚景临泛美，亭皋轻霭红。晴山傍舟楫，白鹭惊丝桐。我本家颍北，开门见维嵩。焉知松峰外，又有天坛东。左手正接罒离，浩歌眄青穹。夷犹傲清吏，偃仰狎渔翁。对此川上闲，非君谁与同。霜凝远村渚，月净蒹葭丛。兹境信难遇，为欢殊未终。淹留怅言别，烟屿夕微濛。
送綦毋三谒房给事:夫子大名下，家无钟石储。惜哉湖海上，曾校蓬莱书。外物非本意，此生空澹如。所思但乘兴，远适唯单车。高道时坎坷，故交愿吹嘘。徒言青琐闼，不爱承明庐。百里人户满，片言争讼疏。手持莲花经，目送飞鸟馀。晚景南路别，炎云中伏初。此行傥不遂，归食芦洲鱼。
送刘四:爱君少岐嶷，高视白云乡。九岁能属文，谒帝游明光。奉诏赤墀下，拜为童子郎。尔来屡迁易，三度尉洛阳。洛阳十二门，官寺郁相望。青槐罗四面，渌水贯中央。听讼破秋毫，应物利干将。辞满如脱屣，立言无否臧。岁暮风雪暗，秦中川路长。行人饮腊酒，立马带晨霜。生事岂须问，故园寒草荒。从今署右职，莫笑在农桑。
送裴腾:养德为众许，森然此丈夫。放情白云外，爽气连虬须。衡镜合知子，公心谁谓无。还令不得意，单马遂长驱。桑野蚕忙时，怜君久踟踌。新晴荷卷叶，孟夏雉将雏。令弟为县尹，高城汾水隅。相将簿领闲，倚望恒峰孤。香露团百草，紫梨分万株。归来授衣假，莫使故园芜。
送司农崔丞:黄鹂鸣官寺，香草色未已。同时皆省郎，而我独留此。维监太仓粟，常对府小史。清阴罗广庭，政事如流水。奉使往长安，今承朝野欢。宰臣应记识，明主必迁官。塞外貔将虎，池中鸳与鸾。词人洞箫赋，公子鵕鸃冠。邑里春方晚，昆明花欲阑。行行取高位，当使路傍看。
送崔侍御赴京:绿槐荫长路，骏马垂青丝。柱史谒承明，翩翩将有期。千官大朝日，奏事临赤墀。肃肃仪仗里，风生鹰隼姿。一从登甲科，三拜皆宪司。按俗又如此，为郎何太迟。送君暮春月，花落城南陲。惜别醉芳草，前山劳梦思。
春送从叔游襄阳:言别恨非一，弃置我宗英。向用五经笥，今为千里行。裹粮顾庭草，羸马诘朝鸣。斗酒对寒食，杂花宜晚晴。春衣采洲路，夜饮南阳城。客梦岘山晓，渔歌江水清。楚俗少相知，远游难称情。同人应馆谷，刺史在郊迎。只合侍丹扆，翻令辞上京。时方春欲暮，叹息向流莺。
赠别高三十五:五十无产业，心轻百万资。屠酤亦与群，不问君是谁。饮酒或垂钓，狂歌兼咏诗。焉知汉高士，莫识越鸱夷。寄迹栖霞山，蓬头睢水湄。忽然辟命下，众谓趋丹墀。沐浴著赐衣，西来马行迟。能令相府重，且有函关期。黾勉从寸禄，旧游梁宋时。皤皤邑中叟，相候鬓如丝。官舍柳林静，河梁杏叶滋。摘芳云景晏，把手秋蝉悲。小县情未惬，折腰君莫辞。吾观主人意，不久召京师。
崔五宅送刘跂入京:行人惜寸景，系马暂留欢。昨日辞小沛，何时到长安。乡中饮酒礼，客里行路难。清洛云鸿度，故关风日寒。维将道可乐，不念身无官。生事东山远，田园芳岁阑。东归余谢病，西去子加餐。宋伯非徒尔，明时正可干。躬耕守贫贱，失计在林端。宿昔奉颜色，惭无双玉盘。
送马录事赴永阳（一作嘉）:子为郡从事，主印清淮边。谈笑一州里，从容群吏先。手持三尺令，遣决如流泉。太守既相许，诸公谁不然。孤城连海树，万室带山烟。春日溪湖净，芳洲葭菼连。炊粳蟹螯熟，下箸鲈鱼鲜。野鹤宿檐际，楚云飞面前。听歌送离曲，且驻木兰船。赠尔八行字，当闻佳政传。
临别送张諲入蜀:出门便为客，惘然悲徒御。四海维一身，茫茫欲何去。经山复历水，百恨将千虑。剑阁望梁州，是君断肠处。孤云伤客心，落日感君深。梦里蒹葭渚，天边橘柚林。蜀江流不测，蜀路险难寻。木有相思号，猿多愁苦音。莫向愚山隐，愚山地非近。故乡可归来，眼见芳菲尽。
送王昌龄:漕水东去远，送君多暮情。淹留野寺出，向背孤山明。前望数千里，中无蒲稗生。夕阳满舟楫，但爱微波清。举酒林月上，解衣沙鸟鸣。夜来莲花界，梦里金陵城。叹息此离别，悠悠江海行。
留别王卢二拾遗:此别不可道，此心当报谁。春风灞水上，饮马桃花时。误作好文士，只令游宦迟。留书下朝客，我有故山期。
赠别穆元林:贰职久辞满，藏名三十年。丹墀策频献，白首官不迁。明主日征士，吏曹何忽贤。空怀济世业，欲棹沧浪船。举酒洛门外，送君春海边。彼乡有令弟，小邑试烹鲜。转浦云壑媚，涉江花岛连。绿芳暗楚水，白鸟飞吴烟。赠赆亦奚贵，流乱期早旋。金闺会通籍，生事岂徒然。
不调归东川别业:寸禄言可取，托身将见遗。惭无匹夫志，悔与名山辞。绂冕谢知己，林园多后时。葛巾方濯足，蔬食但垂帷。十室对河岸，渔樵祗在兹。青郊香杜若，白水映茅茨。昼景彻云树，夕阴澄古逵。渚花独开晚，田鹤静飞迟。且复乐生事，前贤为我师。清歌聊鼓楫，永日望佳期。
晚归东园:出郭喜见山，东行亦未远。夕阳带归路，霭霭秋稼晚。樵者乘霁归，野夫及星饭。请谢朱轮客，垂竿不复返。
龙门西峰晓望刘十八不至:春台临永路，跂足望行子。片片云触峰，离离鸟渡水。丛林远山上，霁景杂花里。不见携手人，下山采绿芷。
裴尹东溪别业:公才廊庙器，官亚河南守。别墅临都门，惊湍激前后。旧交与群从，十日一携手。幅巾望寒山，长啸对高柳。清欢信可尚，散吏亦何有。岸雪清城阴，水光远林首。闲观野人筏，或饮川上酒。幽云澹徘徊，白鹭飞左右。庭竹垂卧内，村烟隔南阜。始知物外情，簪绂同刍狗。
无尽上人东林禅居:草堂每多暇，时谒山僧门。所对但群木，终朝无一言。我心爱流水，此地临清源。含吐山上日，蔽亏松外村。孤峰隔身世，百衲老寒暄。禅户积朝雪，花龛来暮猿。顾余守耕稼，十载隐田园。萝筱慰舂汲，岩潭恣讨论。泄云岂知限，至道莫探元。且愿启关锁，于焉微尚存。
题綦毋校书别业:常称挂冠吏，昨日归沧洲。行客暮帆远，主人庭树秋。岂伊问天命，但欲为山游。万物我何有，白云空自幽。萧条江海上，日夕见丹丘。生事非渔钓，赏心随去留。惜哉旷微月，欲济无轻舟。倏忽令人老，相思河水流。
题卢道士房:秋砧响落木，共坐茅君家。惟见两童子，林前汲井华。空坛静白日，神鼎飞丹砂。麈尾拂霜草，金铃摇霁霞。上章人世隔，看弈桐阴斜。稽首问仙要，黄精堪饵花。
题神力师院:大师神杰貌，五岳森禅房。坚持日月珠，豁见沧江长。随病拔诸苦，致身如法王。阶庭药草遍，饭食天花香。树色向高阁，昼阴横半墙。每闻第一义，心净琉璃光。
题僧房双桐:青桐双拂日，傍带凌霄花。绿叶传僧磬，清阴润井华。谁能事音律，焦尾蔡邕家。
粲公院各赋一物得初荷:微风和众草，大叶长圆阴。晴露珠共合，夕阳花映深。从来不著水，清净本因心。
李兵曹壁画山水各赋得桂水帆:片帆浮桂水，落日天涯时。飞鸟看共度，闲云相与迟。长波无晓夜，泛泛欲何之。
题合欢:开花复卷叶，艳眼又惊心。蝶绕西枝露，风披东干阴。黄衫漂细蕊，时拂女郎砧。
古从军行:白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。
行路难:汉家名臣杨德祖，四代五公享茅土。父子兄弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满座，片言出口生辉光。世人逐势争奔走，沥胆堕肝惟恐后。当时一顾登青云，自谓生死长随君。一朝谢病还乡里，穷巷苍苔绝知己。秋风落叶闭重门，昨日论交竟谁是。薄俗嗟嗟难重陈，深山麋鹿可为邻。鲁连所以蹈东海，古往今来称达人。
缓歌行:小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沉一浮会有时，弃我翻然如脱屣。男儿立身须自强，十年闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五陵宾从莫敢视，三省官僚揖者稀。早知今日读书是，悔作从前任侠非。
琴歌:主人有酒欢今夕，请奏鸣琴广陵客。月照城头乌半飞，霜凄万树风入衣。铜炉华烛烛增辉，初弹渌水后楚妃。一声已动物皆静，四座无言星欲稀。清淮奉使千馀里，敢告云山从此始。
放歌行答从弟墨卿:小来好文耻学武，世上功名不解取。虽沾寸禄已后时，徒欲出身事明主。柏梁赋诗不及宴，长楸走马谁相数。敛迹俯眉心自甘，高歌击节声半苦。由是蹉跎一老夫，养鸡牧豕东城隅。空歌汉代萧相国，肯事霍家冯子都。徒尔当年声籍籍，滥作词林两京客。故人斗酒安陵桥，黄鸟春风洛阳陌。吾家令弟才不羁，五言破的人共推。兴来逸气如涛涌，千里长江归海时。别离短景何萧索，佳句相思能间作。举头遥望鲁阳山，木叶纷纷向人落。
王母歌:武皇斋戒承华殿，端拱须臾王母见。霓旌照耀麒麟车，羽盖淋漓孔雀扇。手指交梨遣帝食，可以长生临宇县。头上复戴九星冠，总领玉童坐南面。欲闻要言今告汝，帝乃焚香请此语。若能炼魄去三尸，后当见我天皇所。顾谓侍女董双成，酒阑可奏云和笙。红霞白日俨不动，七龙五凤纷相迎，惜哉志骄神不悦，叹息马蹄与车辙。复道歌钟杳将暮，深宫桃李花成雪。为看青玉五枝灯，蟠螭吐火光欲绝。
鲛人歌:鲛人潜织水底居，侧身上下随游鱼。轻绡文彩不可识，夜夜澄波连月色。有时寄宿来城市，海岛青冥无极已。泣珠报恩君莫辞，今年相见明年期。始知万族无不有，百尺深泉架户牖。鸟没空山谁复望，一望云涛堪白首。
夏宴张兵曹东堂:重林华屋堪避暑，况乃烹鲜会佳客。主人三十朝大夫，满座森然见矛戟。北窗卧簟连心花，竹里蝉鸣西日斜。羽扇摇风却珠汗，玉盆贮水割甘瓜。云峰峨峨自冰雪，坐对芳樽不知热。醉来但挂葛巾眠，莫道明朝有离别。
同张员外諲酬答之作:洛中高士日沉冥，手自灌园方带经。王湛床头见周易，长康传里好丹青。鹖冠葛屦无名位，博弈赋诗聊遣意。清言只到卫家儿，用笔能夸钟太尉。东篱二月种兰荪，穷巷人稀鸟雀喧。闻道郎官问生事，肯令鬓发老柴门。
欲之新乡答崔颢綦毋潜:数年作吏家屡空，谁道黑头成老翁。男儿在世无产业，行子出门如转蓬。吾属交欢此何夕，南家捣衣动归客。铜炉将炙相欢饮，星宿纵横露华白。寒风卷叶度滹沱，飞雪布地悲峨峨。孤城日落见栖鸟，马上时闻渔者歌。明朝东路把君手，腊日辞君期岁首。自知寂寞无去思，敢望县人致牛酒。
答高三十五留别便呈于十一:累荐贤良皆不就，家近陈留访耆旧。韩康虽复在人间，王霸终思隐岩窦。清冷池水灌园蔬，万物沧江心澹如。妻子欢同五株柳，云山老对一床书。昨日公车见三事，明君赐衣遣为吏。怀章不使郡邸惊，待诏初从阙庭至。散诞由来自不羁，低头授职尔何为。故园壁挂乌纱帽，官舍尘生白接罒离。寄书寂寂於陵子，蓬蒿没身胡不仕。藜羹被褐环堵中，岁晚将贻故人耻。
送康洽入京进乐府歌:识子十年何不遇，只爱欢游两京路。朝吟左氏娇女篇，夜诵相如美人赋。长安春物旧相宜，小苑蒲萄花满枝。柳色偏浓九华殿，莺声醉杀五陵儿。曳裾此日从何所，中贵由来尽相许。白夹春衫仙吏赠，乌皮隐几台郎与。新诗乐府唱堪愁，御妓应传鳷鹊楼。西上虽因长公主，终须一见曲陵侯。
送刘十（一作刘十一）:三十不官亦不娶，时人焉识道高下。房中唯有老氏经，枥上空馀少游马。往来嵩华与函秦，放歌一曲前山春。西林独鹤引闲步，南涧飞泉清角巾。前年上书不得意，归卧东窗兀然醉。诸兄相继掌青史，第五之名齐骠骑。烹葵摘果告我行，落日夏云纵复横。闻道谢安掩口笑，知君不免为苍生。
送王道士还山:嵩阳道士餐柏实，居处三花对石室。心穷伏火阳精丹，口诵淮王万毕术。自言神诀不可求，我师闻之玄圃游。出入彤庭佩金印，承恩赫赫如王侯。双峰树下曾受业，应传肘后长生法。吾闻仙地多后身，安知不是具茨人。玉膏清泠瀑泉水，白云溪中日方此。后今不见数十年，鬓发颜容只如是。先生舍我欲何归，竹杖黄裳登翠微。当有岩前白蝙蝠，迎君日暮双来飞。
别梁锽:梁生倜傥心不羁，途穷气盖长安儿。回头转眄似雕鹗，有志飞鸣人岂知。虽云四十无禄位，曾与大军掌书记。抗辞请刃诛部曲，作色论兵犯二帅。一言不合龙额侯，击剑拂衣从此弃。朝朝饮酒黄公垆，脱帽露顶争叫呼。庭中犊鼻昔尝挂，怀里琅玕今在无。时人见子多落魄，共笑狂歌非远图。忽然遣跃紫骝马，还是昂藏一丈夫。洛阳城头晓霜白，层冰峨峨满川泽。但闻行路吟新诗，不叹举家无担石。莫言贫贱长可欺，覆篑成山当有时。莫言富贵长可托，木槿朝看暮还落。不见古时塞上翁，倚伏由来任天作。去去沧波勿复陈，五湖三江愁杀人。
送从弟游江淮兼谒鄱阳刘太守:都门柳色朝朝新，念尔今为江上人。穆陵关带清风远，彭蠡湖连芳草春。泊舟借问西林寺，晓听猿声在山翠，浔阳北望鸿雁回，湓水东流客心醉。须知圣代举贤良，不使遗才滞一方。应见鄱阳虎符守，思归共指白云乡。
双笋歌送李回兼呈刘四:并抽新笋色渐绿，迥出空林双碧玉。春风解箨雨润根，一枝半叶清露痕。为君当面拂云日，孤生四远何足论。再三抱此怅为别，嵩洛故人与之说。
送刘四赴夏县:九霄特立红鸾姿，万仞孤生玉树枝。刘侯致身能若此，天骨自然多叹美。声名播扬二十年，足下长途几千里。举世皆亲丞相阁，我心独爱伊川水。脱略势利犹埃尘，啸傲时人而已矣。新诗数岁即文雄，上书昔召蓬莱宫。明主拜官麒麟阁，光车骏马看玉童。高人往来庐山远，隐士往来张长公。扶南甘蔗甜如蜜，杂以荔枝龙州橘。赤县繁词满剧曹，白云孤峰晖永日。朝持手板望飞鸟，暮诵楞伽对空室。一朝出宰汾河间，明府下车人吏闲。端坐讼庭更无事，开门咫尺巫咸山。男耕女织蒙惠化，麦熟雉鸣长秋稼。明年九府议功时，五辟三征当在兹。闻道桐乡有遗老，邑中还欲置生祠。
少室雪晴送王宁:少室众峰几峰别，一峰晴见一峰雪。隔城半山连青松，素色峨峨千万重。过景斜临不可道，白云欲尽难为容。行人与我玩幽境，北风切切吹衣冷。惜别浮桥驻马时，举头试望南山岭。
送陈章甫:四月南风大麦黄，枣花未落桐阴长。青山朝别暮还见，嘶马出门思旧乡。陈侯立身何坦荡，虬须虎眉仍大颡。腹中贮书一万卷，不肯低头在草莽。东门酤酒饮我曹，心轻万事皆鸿毛。醉卧不知白日暮，有时空望孤云高。长河浪头连天黑，津口停舟渡不得。郑国游人未及家，洛阳行子空叹息。闻道故林相识多，罢官昨日今如何。
听安万善吹觱篥歌:南山截竹为觱篥，此乐本自龟兹出。流传汉地曲转奇，凉州胡人为我吹。傍邻闻者多叹息，远客思乡皆泪垂。世人解听不解赏，长飙风中自来往。枯桑老柏寒飕飗，九雏鸣凤乱啾啾。龙吟虎啸一时发，万籁百泉相与秋。忽然更作渔阳掺，黄云萧条白日暗。变调如闻杨柳春，上林繁花照眼新。岁夜高堂列明烛，美酒一杯声一曲。
魏仓曹东堂柽树:爱君双柽一树奇，千叶齐生万叶垂。长头拂石带烟雨，独立空山人莫知。攒青蓄翠阴满屋，紫穗红英曾断目。洛阳墨客游云间，若到麻源第三谷。
照公院双橙:种橙夹阶生得地，细叶隔帘见双翠。抽条向长未及肩，泉水绕根日三四。青青何必楚人家，带雨凝烟新著花。永愿香炉洒甘露，夕阳时映东枝斜。南庭黄竹尔不敌，借问何时堪挂锡。
爱敬寺古藤歌:古藤池水盘树根，左攫右拏龙虎蹲。横空直上相陵突，丰茸离纚若无骨，风雷霹雳连黑枝，人言其下藏妖魑。空庭落叶乍开合，十月苦寒常倒垂。忆昨花飞满空殿，密叶吹香饭僧遍。南阶双桐一百尺，相与年年老霜霰。
崔五六图屏风各赋一物得乌孙佩刀:乌孙腰间佩两刀，刃可吹毛锦为带。握中枕宿穹庐室，马上割飞翳螉塞。执之魍魉谁能前，气凛清风沙漠边。磨用阴山一片玉，洗将胡地独流泉。主人屏风写奇状，铁鞘金镮俨相向。回头瞪目时一看，使予心在江湖上。
古意:男儿事长征，少小幽燕客。赌胜马蹄下，由来轻七尺。杀人莫敢前，须如猬毛磔。黄云陇底白雪飞，未得报恩不能归。辽东小妇年十五，惯弹琵琶解歌舞。今为羌笛出塞声，使我三军泪如雨。
采莲（一作放歌行）:越溪女，越溪莲。齐菡萏，双婵娟。嬉游向何处，采摘且同船。浩唱发容与，清波生漪涟。时逢岛屿泊，几伴鸯鸳眠。襟袖既盈溢，馨香亦相传。薄暮归去来，苎罗生碧烟。
杂兴:沉沉牛渚矶，旧说多灵怪。行人夜秉生犀烛，洞照洪深辟滂湃。乘车驾马往复旋，赤绂朱冠何伟然。波惊海若潜幽石，龙抱胡髯卧黑泉。水滨丈人曾有语，物或恶之当害汝。武昌妖梦果为灾，百代英威埋鬼府。青青兰艾本殊香，察见泉鱼固不祥。济水自清河自浊，周公大圣接舆狂。千年魑魅逢华表，九日茱萸作佩囊。善恶死生齐一贯，只应斗酒任苍苍。
绝缨歌:楚王宴客章华台，章华美人善歌舞。玉颜艳艳空相向，满堂目成不得语。红烛灭，芳酒阑，罗衣半醉春夜寒，绝缨解带一为欢。君王赦过不之罪，暗中珠翠鸣珊珊。宁爱贤，不爱色，青娥买死谁能识，果却一军全社稷。
郑樱桃歌:石季龙，僭天禄，擅雄豪，美人姓郑名樱桃。樱桃美颜香且泽，娥娥侍寝专宫掖。后庭卷衣三万人，翠眉清镜不得亲。宫军女骑一千匹，繁花照耀漳河春。织成花映红纶巾，红旗掣曳卤簿新。鸣鼙走马接飞鸟，铜驮瑟瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭石者陵终不悟。邺城苍苍白露微，世事翻覆黄云飞。
送刘昱:八月寒苇花，秋江浪头白。北风吹五两，谁是浔阳客。鸬鹚山头微雨晴，扬州郭里暮潮生。行人夜宿金陵渚，试听沙边有雁声。
送郝判官:楚城木叶落，夏口青山遍。鸿雁向南时，君乘使者传。枫林带水驿，夜火明山县。千里送行人，蔡州如眼见。江连清汉东逶迤，遥望荆云相蔽亏。应问襄阳旧风俗，为余骑马习家池。
送刘方平:绮纨游上国，多作少年行。二十二词赋，惟君著美名。童颜且白皙，佩德如瑶琼。荀氏风流盛，胡家公子清。有才不偶谁之过，肯即藏锋事高卧。洛阳草色犹自春，游子东归喜拜亲。漳水桥头值鸣雁，朝歌县北少行人。别离斗酒心相许，落日青郊半微雨。请君骑马望西陵，为我殷勤吊魏武。
听董大弹胡笳声兼寄语弄房给事:蔡女昔造胡笳声，一弹一十有八拍。胡人落泪沾边草，汉使断肠对归客。古戍苍苍烽火寒，大荒沉沉飞雪白。先拂商弦后角羽，四郊秋叶惊摵摵。董夫子，通神明，深山窃听来妖精。言迟更速皆应手，将往复旋如有情。空山百鸟散还合，万里浮云阴且晴。嘶酸雏雁失群夜，断绝胡儿恋母声。川为净其波，鸟亦罢其鸣。乌孙部落家乡远，逻娑沙尘哀怨生。幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。长安城连东掖垣，凤凰池对青琐门。高才脱略名与利，日夕望君抱琴至。
弹棋歌:崔侯善弹棋，巧妙尽于此。蓝田美玉清如砥，白黑相分十二子。联翩百中皆造微，魏文手巾不足比。缘边度陇未可嘉，鸟跂星悬危复斜。回飙转指速飞电，拂四取五旋风花。坐中齐声称绝艺，仙人六博何能继。一别常山道路遥，为余更作三五势。
送山阴姚丞携妓之任兼寄苏少府:东风香草路，南客心容与。白皙吴王孙，青蛾柳家女。都门数骑出，河口片帆举。夜簟眠橘洲，春衫傍枫屿。山阴政简甚从容，到罢惟求物外踪。落日花边剡溪水，晴烟竹里会稽峰。才子风流苏伯玉，同官晓暮应相逐。加餐共爱鲈鱼肥，醒酒仍怜甘蔗熟。知君练思本清新，季子如今得为邻。他日知寻始宁墅，题诗早晚寄西人。
塞下曲:少年学骑射，勇冠并州儿。直爱出身早，边功沙漠垂。戎鞭腰下插，羌笛雪中吹。膂力今应尽，将军犹未知。
寄镜湖朱处士:澄霁晚流阔，微风吹绿蘋。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
宴陈十六楼（楼枕金谷）:西楼对金谷，此地古人心。白日落庭内，黄花生涧阴。四邻见疏木，万井度寒砧。石上题诗处，千年留至今。
送相里造入京:子月过秦正，寒云覆洛城。嗟君未得志，犹作苦辛行。暖酒嫌衣薄，瞻风候雨晴。春官含笑待，驱马速前程。
送钱子入京:夜梦还京北，乡心恨捣衣。朝逢入秦使，走马唤君归。驿路清霜下，关门黄叶稀。还家应信宿，看子速如飞。
送綦毋三寺中赋得纱灯:禅室吐香烬，轻纱笼翠烟。长绳挂青竹，百尺垂红莲。熠爚众星下，玲珑双塔前。含光待明发，此别岂徒然。
送人尉闽中:可叹芳菲日，分为万里情。阊门折垂柳，御苑听残莺。海戍通闽邑，江航过楚城。客心君莫问，春草是王程。
送人归沔南:梅花今正发，失路复何如。旧国云山在，新年风景馀。春饶汉阳梦，日寄武陵书。可即明时老，临川莫羡鱼。
送卢逸人:洛阳为此别，携手更何时。不复人间见，只应海上期。清谿入云木，白首卧茅茨。共惜卢敖去，天边望所思。
送顾朝阳还吴:寂寞俱不偶，裹粮空入秦。宦途已可识，归卧包山春。旧国指飞鸟，沧波愁旅人。开樽洛水上，怨别柳花新。
送窦参军:城南送归客，举酒对林峦。暄鸟迎风啭，春衣度雨寒。桃花开翠幕，柳色拂金鞍。公子何时至，无令芳草阑。
望秦川:秦川朝望迥，日出正东峰。远近山河净，逶迤城阙重。秋声万户竹，寒色五陵松。客有归欤叹，凄其霜露浓。
晚归东园:荆扉带郊郭，稼穑满东菑。倚杖寒山暮，鸣梭秋叶时。回云覆阴谷，返景照霜梨。澹泊真吾事，清风别自兹。
觉公院施鸟石台:石台置香饭，斋后施诸禽。童子亦知善，众生无惧心。苔痕苍晓露，盘势出香林。锡杖或围绕，吾师一念深。
篱笋:东园长新笋，映日复穿篱。迸出依青嶂，攒生伴绿池。色因林向背，行逐地高卑。但恐春将老，青青独尔为。
达奚吏部夫人寇氏挽歌:存殁令名传，青青松柏田。事姑称孝妇，生子继先贤。露湿铭旌重，风吹卤簿前。阴堂从此闭，谁诵女师篇。
寄司勋卢员外:流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋长杨。
寄綦毋三:新加大邑绶仍黄，近与单车去洛阳。顾眄一过丞相府，风流三接令公香。南川粳稻花侵县，西岭云霞色满堂。共道进贤蒙上赏，看君几岁作台郎。
送魏万之京:朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
送李回:知君官属大司农，诏幸骊山职事雄。岁发金钱供御府，昼看仙液注离宫。千岩曙雪旌门上，十月寒花辇路中。不睹声明与文物，自伤流滞去关东。
宿莹公禅房闻梵:花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住著，顿令心地欲皈依。
题璿公山池:远公遁迹庐山岑，开士幽居祇树林。片石孤峰窥色相，清池皓月照禅心。指挥如意天花落，坐卧闲房春草深。此外俗尘都不染，惟馀玄度得相寻。
题卢五旧居:物在人亡无见期，闲庭系马不胜悲。窗前绿竹生空地，门外青山如旧时。怅望秋天鸣坠叶，巑岏枯柳宿寒鸱。忆君泪落东流水，岁岁花开知为谁。
赠别张兵曹:汉家萧相国，功盖五诸侯。勋业河山重，丹青锡命优。君为禁脔婿，争看玉人游。荀令焚香日，潘郎振藻秋。新成鹦鹉赋，能衣鹔鹴裘。不惮轩车远，仍寻薜荔幽。苑梨飞绛叶，伊水净寒流。雪满故关道，云遮祥凤楼。一身轻寸禄，万物任虚舟。别后如相问，沧波双白鸥。
宿香山寺石楼:夜宿翠微半，高楼闻暗泉。渔舟带远火，山磬发孤烟。衣拂云松外，门清河汉边。峰峦低枕席，世界接人天。霭霭花出雾，辉辉星映川。东林曙莺满，惆怅欲言旋。
圣善阁送裴迪入京:云华满高阁，苔色上钩栏。药草空阶静，梧桐返照寒。清吟可愈疾，携手暂同欢。坠叶和金磬，饥乌鸣露盘。伊流惜东别，灞水向西看。旧托含香署，云霄何足难。
奉送漪叔游颍川兼谒淮阳太守:罢吏今何适，辞家方独行。嵩阳入归梦，颍水半前程。闻道淮阳守，东南卧理清。郡斋观政日，人马望乡情。叠岭雪初霁，寒砧霜后鸣。临川嗟拜手，寂寞事躬耕。
二妃庙送裴侍御使桂阳:沅上秋草晚，苍苍尧女祠。无人见精魄，万古寒猿悲。桂水身殁后，椒浆神降时。回云迎赤豹，骤雨飒文狸。受命出炎海，焚香征楚词。乘骢感遗迹，一吊清川湄。
送暨道士还玉清观:仙宫有名籍，度世吴江濆。大道本无我，青春长与君。中州俄已到，至理得而闻。明主降黄屋，时人看白云。空山何窈窕，三秀日氛氲。遂此留书客，超遥烟驾分。
送刘主簿归金坛:与子十年旧，其如离别何。宦游邻故国，归梦是沧波。京口青山远，金陵芳草多。云帆晓容裔，江日昼清和。县郭舟人饮，津亭渔者歌。茅山有仙洞，羡尔再经过。
送卢少府赴延陵:问君从宦所，何日府中趋。遥指金陵县，青山天一隅。行人怀寸禄，小吏献新图。北固波涛险，南天风俗殊。春江连橘柚，晚景媚菰蒲。漠漠花生渚，亭亭云过湖。滩沙映村火，水雾敛樯乌。回首东门路，乡书不可无。
送皇甫曾游襄阳山水兼谒韦太守:岘山枕襄阳，滔滔江汉长。山深卧龙宅，水净斩蛟乡。元凯春秋传，昭明文选堂。风流满今古，烟岛思微茫。白雁暮冲雪，青林寒带霜。芦花独戍晚，柑实万家香。旧国欲兹别，轻舟眇未央。百花亭漫漫，一柱观苍苍。按俗荆南牧，持衡吏部郎。逢君立五马，应醉习家塘。
龙门送裴侍御监五岭选:万里番禺地，官人继帝忧。君为柱下史，将命出东周。歇马傍川路，张灯临石楼。棱棱静疏木，濞濞响寒流。榔叶四荒外，梅花五岭头。明珠尉佗国，翠羽夜郎洲。夷俗富珍产，土风资宦游。心清物不杂，弊革事无留。举善必称最，持奸当去尤。何辞桂江远，今日用贤秋。
送乔琳:草绿小平津，花开伊水滨。今君不得意，孤负帝乡春。口不言金帛，心常任屈伸。阮公惟饮酒，陶令肯羞贫。阳羡风流地，沧江游寓人。菱歌五湖远，桂树八公邻。青鸟迎孤棹，白云随一身。潮随秣陵上，月映石头新。未可逃名利，应须在缙绅。汀洲芳杜色，劝尔暂垂纶。
题少府监李丞山池:能向府亭内，置兹山与林。他人骕骦马，而我薜萝心。雨止禁门肃，莺啼官柳深。长廊閟军器，积水背城阴。窗外王孙草，床头中散琴。清风多仰慕，吾亦尔知音。
长寿寺粲公院新甃井:僧房来往久，露井每同观。白石抱新甃，苍苔依旧栏。空瓶宛转下，长绠辘轳盘。境界因心净，泉源见底寒。钟鸣时灌顶，对此日闲安。
魏仓曹宅各赋一物得当轩石竹:罗生殊众色，独为表华滋。虽杂蕙兰处，无争桃李时。同人趋府暇，落日后庭期。密叶散红点，灵条惊紫蕤。芳菲看不厌，采摘愿来兹。
奉送五叔入京兼寄綦毋三:云阴带残日，怅别此何时。欲望黄山道，无由见所思。
寄韩鹏:为政心闲物自闲，朝看飞鸟暮飞还。寄书河上神明宰，羡尔城头姑射山。
百花原（一作王昌龄《出塞行》）:百花原头望京师，黄河水流无已时。穷秋旷野行人绝，马首东来知是谁
遇刘五:洛阳一别梨花新，黄鸟飞飞逢故人。携手当年共为乐，无惊蕙草惜残春。
送崔婴赴汉阳:中外相连弟与兄，新加小县子男名。才年三十佩铜印，知尔弦歌汉水清。
送五叔入京兼寄綦毋三:吏部明年拜官后，西城必与故人期。寄书春草年年色，莫道相逢玉女祠。
野老曝背:百岁老翁不种田，惟知曝背乐残年。有时扪虱独搔首，目送归鸿篱下眠。
送东阳王太守（末缺）:江皋杜蘅绿，芳草日迟迟。桧楫今何去，星郎出守时。彤襜问风俗，明主寄惸嫠。令下不徒尔，人和当在兹。昔年经此地，微月有佳期。洞口桂花白，岩前春草滋。素沙静津濑，青壁带川坻。野鹤每孤立，林鼯常昼悲。
咏张諲山水（末缺）:小山破体闲支策，落日梨花照空壁。诗堪记室妒风流，画与将军作勍敌。
失题（末缺）:紫极殿前朝伏奏，龙华会里日相望。别离岁岁如流水，谁辨他乡与故乡。
冬夜寓居寄储太祝（一作薛据诗）:自为洛阳客，夫子吾知音。尽义能下士，时人无此心。奈何离居夜，巢鸟悲空林。愁坐至月上，复闻南邻砧。
春泛若耶溪:幽意无断绝，此去随所偶。晚风吹行舟，花路入溪口。际夜转西壑，隔山望南斗。潭烟飞溶溶，林月低向后。生事且弥漫，愿为持竿叟。
题鹤林寺:道林隐形胜，向背临层霄。松覆山殿冷，花藏谿路遥。珊珊宝幡挂，焰焰明灯烧。迟日半空谷，春风连上潮。少凭水木兴，暂令身心调。愿谢携手客，兹山禅诵饶。
题栖霞寺:南山势回合，灵境依此住。殿转云崖阴，僧探石泉度。龙蛇争翕习，神鬼皆密护。万壑奔道场，群峰向双树。天花飞不著，水月白成路。今日观身我，归心复何处。
送储十二还庄城:西坂何缭绕，青林问子家。天寒噪野雀，日晚度城鸦。寂历道傍树，曈曨原上霞。兹情不可说，长恨隐沦赊。
送章彝下第:长安渭桥路，行客别时心。献赋温泉毕，无媒魏阙深。黄莺啼就马，白日暗归林。三十名未立，君还惜寸阴。
送崔员外黔中监选:持衡出帝畿，星指夜郎飞。神女云迎马，荆门雨湿衣。听猿收泪罢，系雁待书稀。蛮貊虽殊俗，知君肝胆微。
送贾恒明府兼寄温张二司户:越客新安别，秦人旧国情。舟乘晚风便，月带上潮平。花路西施石，云峰句践城。明州报两掾，相忆二毛生。
送宋秀才:冠古积荣盛，当时数戟门。旧交丞相子，继世五侯孙。长剑倚天外，短书盈万言。秋风一送别，江上黯消魂。
送平判官入秦（一作卢象诗）:谪远自安命，三年已忘归。同声愿执手，驿骑到门扉。云是帝乡去，军书谒紫微。曾为金马客，向日泪沾衣。
送郑务拜伯父:名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
题招隐寺绚公房:开士度人久，空岩花雾深。徒知燕坐处，不见有为心。兰若门对壑，田家路隔林。还言证法性，归去比黄金。
宿太平观:夕到玉京寝，窅冥云汉低。魂交仙室蝶，曙听羽人鸡。滴沥花上露，清泠松下谿。明当访真隐，挥手入无倪。
题灵隐寺山顶禅院:招提此山顶，下界不相闻。塔影挂清汉，钟声和白云。观空静室掩，行道众香焚。且驻西来驾，人天日未曛。
若耶溪逢孔九:相逢此溪曲，胜托在烟霞。潭影竹间动，岩阴檐外斜。人言上皇代，犬吠武陵家。借问淹留日，春风满若耶。
宿龙兴寺:香刹夜忘归，松青古殿扉。灯明方丈室，珠系比丘衣。白日传心静，青莲喻法微。天花落不尽，处处鸟衔飞。
题沈东美员外山池:仙郎偏好道，凿沼象瀛洲。鱼乐随情性，船行任去留。秦人辨鸡犬，尧日识巢由。归客衡门外，仍怜返景幽。
茅山洞口:华阳仙洞口，半岭拂云看。窈窕穿苔壁，差池对石坛。方随地脉转，稍觉水晶寒。未果变金骨，归来兹路难。
过方尊师院:羽客北山寻，草堂松径深。养神宗示法，得道不知心。洞户逢双履，寥天有一琴。更登玄圃上，仍种杏成林。
经陆补阙隐居:不敢要君征亦起，致君全得似唐虞。谠言昨叹离天听，新象今闻入县图。琴锁坏窗风自响，鹤归乔木隐难呼。学书弟子何人在，点检犹存谏草无。
登天竺寺:郡有化城最，西穷叠嶂深。松门当涧口，石路在峰心。幽见夕阳霁，高逢暮雨阴。佛身瞻绀发，宝地践黄金。云向竹谿尽，月从花洞临。因物成真悟，遗世在兹岑。
满公房:世界莲花藏，行人香火缘。灯王照不尽，中夜寂相传。
过融上人兰若（一作孟浩然诗）:山头禅室挂僧衣，窗外无人溪鸟飞。黄昏半在下山路，却听钟声连翠微。
早发上东门:十五能行西入秦，三十无家作路人。时命不将明主合，布衣空染洛阳尘。
祇园寺:宝坊求往迹，神理驻沿洄。雁塔酬前愿，王身更后来。加持将暝合，朗悟豁然开。两世分明见，馀生复几哉。
送集贤学士伊阙史少府放归江东觐省（一作陶翰诗）:墨客钟张侣，材高吴越珍。千门来谒帝，驷马去荣亲。吏邑沿清洛，乡山指白蘋。归期应不远，当及未央春。
述韦昭应画犀牛:遐方献文犀，万里随南金。大邦柔远人，以之居山林。食棘无秋冬，绝流无浅深。双角前崭崭，三蹄下駸駸。朝贤壮其容，未能辨其音。有我衰鸟郎，新邑长鸣琴。陛阁飞嘉声，丘甸盈仁心。闲居命国工，作绘北堂阴。眈眈若有神，庶比来仪禽。昔有舞天庭，为君奏龙吟。
献王威仪:入与真主言，有骑天马来。但有华清宫，不用神明台。肃肃长自闲，门静无人开。
野田黄雀行:啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。斜路岂不捷，渚田岂不肥。水长路且坏，恻恻与心违。
樵父词:山北饶朽木，山南多枯枝。枯枝作采薪，爨室私自知。诘朝砺斧寻，视暮行歌归。先雪隐薜荔，迎暄卧茅茨。清涧日濯足，乔木时曝衣。终年登险阻，不复忧安危。荡漾与神游，莫知是与非。
渔父词:泽鱼好鸣水，溪鱼好上流。渔梁不得意，下渚潜垂钩。乱荇时碍楫，新芦复隐舟。静言念终始，安坐看沉浮。素发随风扬，远心与云游。逆浪还极浦，信潮下沧洲。非为徇形役，所乐在行休。
牧童词:不言牧田远，不道牧陂深。所念牛驯扰，不乱牧童心。圆笠覆我首，长蓑披我襟。方将忧暑雨，亦以惧寒阴。大牛隐层坂，小牛穿近林。同类相鼓舞，触物成讴吟。取乐须臾间，宁问声与音。
采莲词:浅渚荇花繁，深潭菱叶疏。独往方自得，耻邀淇上姝。广江无术阡，大泽绝方隅。浪中海童语，流下鲛人居。春雁时隐舟，新萍复满湖。采采乘日暮，不思贤与愚。
采菱词:浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风旋。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
射雉词:曝暄理新翳，迎春射鸣雉。原田遥一色，皋陆旷千里。遥闻咿喔声，时见双飞起。幂罒歷疏蒿下，毰毸深丛里。顾敌已忘生，争雄方决死。仁心贵勇义，岂能复伤此。超遥下故墟，迢递回高畤。大夫昔何苦，取笑欢妻子。
猛虎词:寒亦不忧雪，饥亦不食人。人肉岂不甘，所恶伤明神。太室为我宅，孟门为我邻。百兽为我膳，五龙为我宾。蒙马一何威，浮江一以仁。彩章耀朝日，爪牙雄武臣。高云逐气浮，厚地随声震。君能贾馀勇，日夕长相亲。
渭桥北亭作:停车渭阳暮，望望入秦京。不见鹓鸾道，如闻歌吹声。乡魂涉江水，客路指蒲城。独有故楼月，今来亭上明。
述华清宫五首:上在蓬莱宫，莫若居华清。朝朝礼玄阁，日日闻体轻。大圣不私己，精禋为群氓。上出蓬莱时，六龙俨齐首。长道舒羽仪，彤云映前后。天声殷宇宙，真气到林薮。昔在轩辕朝，五城十二楼。今我神泉宫，独在骊山陬。群方趋顺动，百辟随天游。正月开阳和，通门缉元化。穆穆睟容归，岂为明灯夜。高山大风起，肃肃随龙驾。上林神君宫，此地即明庭。山开鸿濛色，天转招摇星。三雪报大有，孰为非我灵。
杂咏五首。石子松:盘石青岩下，松生盘石中。冬春无异色，朝暮有清风。五鬣何人采，西山旧两童。
杂咏五首。架檐藤:得从轩墀下，殊胜松柏林。生枝逐架远，吐叶向门深。何许答君子，檐间朝暝阴。
杂咏五首。池边鹤:舞鹤傍池边，水清毛羽鲜。立如依岸雪，飞似向池泉。江海虽言旷，无如君子前。
杂咏五首。钓鱼湾:垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
杂咏五首。幽人居:幽人下山径，去去夹青林。滑处莓苔湿，暗中萝薜深。春朝烟雨散，犹带浮云阴。
题太玄观:门外车马喧，门里宫殿清。行即翳若木，坐即吹玉笙。所喧既非我，真道其冥冥。
至嵩阳观，观即天皇故宅:真人上清室，乃在中峰前。花雾生玉井，霓裳画列仙。念兹宫故宇，多此地新泉。松柏有清阴，薜萝亦自妍。一闻步虚子，又话逍遥篇。忽若在云汉，风中意泠然。
贻韦炼师:精思莫知日，意静如空虚。三鸟自来去，九光遥卷舒。新池近天井，玉宇停云车。余亦苦山路，洗心祈道书。
霁后贻马十二巽:高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
题陆山人楼:暮声杂初雁，夜色涵早秋。独见海中月，照君池上楼。山云拂高栋，天汉入云流。不惜朝光满，其如千里游。
献八舅东归:高位莫能舍，舍之世所贤。云车游日华，岂比龙楼前。寝疾乃就枕，情感唯灵仙。帝鸿思道宗，臣彭亦长年。天书加羽服，又许归东川。镜水涵太清，禹山朝上玄。诚亡真混沌，玉立方婵娟。素业作仙居，子孙当自传。门多松柏树，箧有逍遥篇。独往不可群，沧海成桑田。
泛茅山东溪:清晨登仙峰，峰远行未极。江海霁初景，草木含新色。而我任天和，此时聊动息。望乡白云里，发棹清溪侧。松柏生深山，无心自贞直。
吃茗粥作:当昼暑气盛，鸟雀静不飞。念君高梧阴，复解山中衣。数片远云度，曾不蔽炎晖。淹留膳茶粥，共我饭蕨薇。敝庐既不远，日暮徐徐归。
游茅山五首:十年别乡县，西云入皇州。此意在观国，不言空远游。九衢平若水，利往无轻舟。北洛反初路，东江还故丘。春山多秀木，碧涧尽清流。不见子桑扈，当从方外求。世业传儒行，行成非不荣。其如怀独善，况以闻长生。家近华阳洞，早年深此情。巾车云路入，理棹瑶溪行。天地朝光满，江山春色明。王庭有轩冕，此日方知轻。平生非作者，望古怀清芬。心以道为际，行将时不群。兹山在人境，灵贶久传闻。远势一峰出，近形千嶂分。冬春有茂草，朝暮多鲜云。此去亦何极，但言西日曛。昔贤居柱下，今我去人间。良以直心旷，兼之外视闲。垂纶非钓国，好学异希颜。落日登高屿，悠然望远山。溪流碧水去，云带清阴还。想见中林士，岩扉长不关。名岳征仙事，清都访道书。山门入松柏，天路涵空虚。南极见朝采，西潭闻夜渔。远心尚云宿，浪迹出林居。为己存实际，忘形同化初。此行良已矣，不乐复何如。
述降圣观:一山尽天苑，一峰开道宫。道花飞羽卫，天鸟游云空。玉殿俯玄水，春旗摇素风。夹门小松柏，覆井新梧桐。自昔大仙下，乃知元化功。神皇作桂馆，此意与天通。
题眄上人禅居:真王清净子，燕居复行心。结宇邻居邑，寤言非远寻。丹青丈室满，草树一庭深。秀色玄冬发，交枝白日阴。江流映朱户，山鸟鸣香林。独住已寂寂，安知浮与沉。
过新丰道中:西下长乐坂，东入新丰道。雨多车马稀，道上生秋草。太阴蔽皋陆，莫知晚与早。雷雨杳冥冥，川谷漫浩浩。诏书植嘉木，众言桃李好。自愧无此容，归从汉阴老。
夜到洛口入黄河:河洲多青草，朝暮增客愁。客愁惜朝暮，枉渚暂停舟。中宵大川静，解缆逐归流。浦溆既清旷，沿洄非阻修。登舻望落月，击汰悲新秋。倘遇乘槎客，永言星汉游。
使过弹筝峡作:鸟雀知天雪，群飞复群鸣。原田无遗粟，日暮满空城。达士忧世务，鄙夫念王程。晨过弹筝峡，马足凌兢行。双壁隐灵曜，莫能知晦明。皑皑坚冰白，漫漫阴云平。始信古人言，苦节不可贞。
泊舟贻潘少府:行子苦风潮，维舟未能发。宵分卷前幔，卧视清秋月。四泽蒹葭深，中洲烟火绝。苍苍水雾起，落落疏星没。所遇尽渔商，与言多楚越。其如念极浦，又以思明哲。常若千里馀，况之异乡别。
仲夏入园中东陂:方塘深且广，伊昔俯吾庐。环岸垂绿柳，盈泽发红蕖。上延北原秀，下属幽人居。暑雨若混沌，清明如空虚。此乡多隐逸，水陆见樵渔。废赏亦何贵，为欢良易摅。且言重观国，当此赋归欤。
效古二首:晨登凉风台，暮走邯郸道。曜灵何赫烈，四野无青草。大军北集燕，天子西居镐。妇人役州县，丁男事征讨。老幼相别离，哭泣无昏早。稼穑既殄绝，川泽复枯槁。旷哉远此忧，冥冥商山皓。东风吹大河，河水如倒流。河洲尘沙起，有若黄云浮。赪霞烧广泽，洪曜赫高丘。野老泣相语，无地可荫休。翰林有客卿，独负苍生忧。中夜起踯躅，思欲献厥谋。君门峻且深，踠足空夷犹。
杂诗二首:混沌本无象，末路多是非。达士志寥廓，所在能忘机。耕凿时未至，还山聊采薇。虎豹对我蹲，鸑鷟旁我飞。仙人空中来，谓我勿复归。格泽为君驾，虹蜺为君衣。西游昆仑墟，可与世人违。秋气肃天地，太行高崔嵬。猿狖清夜吟，其声一何哀。寂寞掩圭荜，梦寐游蓬莱。琪树远亭亭，玉堂云中开。洪崖吹箫管，玉女飘飖来。雨师既先后，道路无纤埃。鄙哉楚襄王，独好阳云台。
陆著作挽歌:世业江湖侧，郊原休沐处。独言五日归，未道千秋去。乡亭春水绿，昌阁寒光暮。昔为昼锦游，今成逝川路。归路秦城下，寒云惨平田。故园沧海边，绿柳覆平川。送客异他日，还舟殊昔年。华亭有明日，长向陇头悬。剑水千人石，荆江万里流。英英有君子，才德满中州。明道俟良佐，惟贤初薄游。生涯一朝尽，寂寞夜台幽。金堂策令名，仙掖居清位。鸣玉朝双阙，垂缨游两地。朝夕既论思，春秋仍书事。何言鲁声伯，忽下琼珠泪。令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，仿佛见清扬。
山居贻裴十二迪:落叶满山砌，苍烟埋竹扉。远怀青冥士，书剑常相依。霜卧眇兹地，琴言纷已违。衡阳今万里，南雁将何归。出径惜松引，入舟怜钓矶。西林有明月，夜久空微微。
秦中岁晏马舍人宅宴集:冬暮久无乐，西行至长安。故人处东第，清夜多新欢。广庭竹阴静，华池月色寒。知音尽词客，方见交情难。
荐玄德公庙:神道本无已，成化亦自然。君居寥天上，德在玉华泉。真游践王豫，永日迟云仙。表微在营道，明祀将祈年。灵山俯新邑，松上生彩烟。岂知穆天子，远去瑶池边。
上长史王公责躬:覆舟无伯夷，覆车无仲尼。自咎失明义，宁由贝锦诗。松柏日已坚，桃李日以滋。顾己独暗昧，所居成蒺藜。大贤荐时文，丑妇用蛾眉。惕惕愧不已，岂敢论其私。方朔既有言，子建亦有诗。恻隐及先世，析薪成自悲。灵鸟酬德辉，黄雀报仁慈。若公庶伏罪，此事安能迟。
至岳寺即大通大照禅塔上温上人:秋山下映宫，宫色宜朝阳。迢递在半岭，参差非一行。燕息云满门，出游花隐房。二尊此成道，禅宇遥相望。凤铎天中鸣，岩梯松下长。山墟响信鼓，蘅薄生蕙香。起灭一以雪，往来亦诚亡。悲哉门弟子，要自知心长。
终南幽居献苏侍郎三首时拜太祝未上:暮春天气和，登岭望层城。朝日悬清景，巍峨宫殿明。圣君常临朝，达士复悬衡。道近无艮足，归来卧山楹。灵阶曝仙书，深室炼金英。春岩松柏秀，晨路鹍鸡鸣。羽化既有言，无然悲不成。中岁尚微道，始知将谷神。抗策还南山，水木自相亲。深林开一道，青嶂成四邻。平明去采薇，日入行刈薪。云归万壑暗，雪罢千崖春。始看玄鸟来，已见瑶华新。寄言搴芳者，无乃后时人。卜筑青岩里，云萝四垂阴。虚室若无人，乔木自成林。时有清风至，侧闻樵采音。凤凰鸣南冈，望望隔层岑。既言山路远，复道溪流深。偓佺空中游，虬龙水间吟。何当见轻翼，为我达远心。
题应圣观:空中望小山，山下见馀雪。皎皎河汉女，在兹养真骨。登门骇天书，启籥问仙诀。池光摇水雾，灯色连松月。合砖起花台，折草成玉节。天鸡弄白羽，王母垂玄发。北有上年宫，一路在云霓。上心方向道，时复朝金阙。
至闲居精舍呈正上人（即天后故宫）:太室三招提，其趣皆不同。不同非一趣，况是天游宫。双岭前夹门，阁道复横空。宝坊若花积，宛转不可穷。流泉自成池，清松信饶风。秋晏景气迥，皛明丹素功。将近隐者邻，远与西山通。大师假惠照，念以息微躬。
酬綦毋校书梦耶溪见赠之作:校文在仙掖，每有沧洲心。况以北窗下，梦游清溪阴。春看湖水漫，夜入回塘深。往往缆垂葛，出舟望前林。山人松下饭，钓客芦中吟。小隐何足贵，长年固可寻。还车首东道，惠言若黄金。以我采薇意，传之天姥岑。
田家即事:蒲叶日已长，杏花日已滋。老农要看此，贵不违天时。迎晨起饭牛，双驾耕东菑。蚯蚓土中出，田乌随我飞。群合乱啄噪，嗷嗷如道饥。我心多恻隐，顾此两伤悲。拨食与田乌，日暮空筐归。亲戚更相诮，我心终不移。
同王十三维偶然作十首:仲夏日中时，草木看欲燋。田家惜工力，把锄来东皋。顾望浮云阴，往往误伤苗。归来悲困极，兄嫂共相譊。无钱可沽酒，何以解劬劳。夜深星汉明，庭宇虚寥寥。高柳三五株，可以独逍遥。北山种松柏，南山种蒺藜。出入虽同趣，所向各有宜。孔丘贵仁义，老氏好无为。我心若虚空，此道将安施。暂过伊阙间，晼晚三伏时。高阁入云中，芙蓉满清池。要自非我室，还望南山陲。野老本贫贱，冒暑锄瓜田。一畦未及终，树下高枕眠。荷蓧者谁子，皤皤来息肩。不复问乡墟，相见但依然。腹中无一物，高话羲皇年。落日临层隅，逍遥望晴川。使妇提蚕筐，呼儿榜渔船。悠悠泛绿水，去摘浦中莲。莲花艳且美，使我不能还。浮云在虚空，随风复卷舒。我心方处顺，动作何忧虞。但言婴世网，不复得闲居。迢递别东国，超遥来西都。见人乃恭敬，曾不问贤愚。虽若不能言，中心亦难诬。故乡满亲戚，道远情日疏。偶欲陈此意，复无南飞凫。草木花叶生，相与命为春。当非草木意，信是故时人。静念恻群物，何由知至真。狂歌问夫子，夫子莫能陈。凤凰飞且鸣，容裔下天津。清净无言语，兹焉庶可亲。黄河流向东，弱水流向西。趋舍各有异，造化安能齐。妾本邯郸女，生长在丛台。既闻容见宠，复想玄为妻。刻画尚风流，幸会君招携。逶迤歌舞座，婉娈芙蓉闺。日月方向除，恩爱忽焉暌。弃置谁复道，但悲生不谐。羡彼匹妇意，偕老常同栖。日暮登春山，山鲜云复轻。远近看春色，踟蹰新月明。仙人浮丘公，对月时吹笙。丹鸟飞熠熠，苍蝇乱营营。群动汩吾真，讹言伤我情。安得如子晋，与之游太清。耽耽铜鞮宫，遥望长数里。宾客无多少，出入皆珠履。朴儒亦何为，辛苦读旧史。不道无家舍，效他养妻子。冽冽玄冬暮，衣裳无准拟。偶然著道书，神人养生理。公卿时见赏，赐赉难具纪。莫问身后事，且论朝夕是。空山暮雨来，众鸟竟栖息。斯须照夕阳，双双复抚翼。我念天时好，东田有稼穑。浮云蔽川原，新流集沟洫。裴回顾衡宇，僮仆邀我食。卧览床头书，睡看机中织。想见明膏煎，中夜起唧唧。四邻竞丰屋，我独好卑室。窈窕高台中，时闻抚新瑟。狂飙动地起，拔木乃非一。相顾始知悲，中心忧且栗。蚩蚩命子弟，恨不居高秩。日入宾从归，清晨冠盖出。中庭有奇树，荣早衰复疾。此道犹不知，微言安可述。
升天行贻卢六健:真人居阆风，时奏清商音。听者即王母，泠泠和瑟琴。坐对三花枝，行随五云阴。天长昆仑小，日久蓬莱深。上由玉华宫，下视首阳岑。神州亦清净，要自有浮沉。恻恻苦哉行，呱呱游子吟。庐山逢若士，思欲化黄金。雨雪没太山，谁能无归心。逍遥在云汉，可以来相寻。
田家杂兴八首:春至鶬鹒鸣，薄言向田墅。不能自力作，黾勉娶邻女。既念生子孙，方思广田圃。闲时相顾笑，喜悦好禾黍。夜夜登啸台，南望洞庭渚。百草被霜露，秋山响砧杵。却羡故年时，中情无所取。众人耻贫贱，相与尚膏腴。我情既浩荡，所乐在畋渔。山泽时晦暝，归家暂闲居。满园植葵藿，绕屋树桑榆。禽雀知我闲，翔集依我庐。所愿在优游，州县莫相呼。日与南山老，兀然倾一壶。逍遥阡陌上，远近无相识。落日照秋山，千岩同一色。网罟绕深莽，鹰鹯始轻翼。猎马既如风，奔兽莫敢息。驻旗沧海上，犒士吴宫侧。楚国有夫人，性情本贞直。鲜禽徒自致，终岁竟不食。田家趋垄亩，当昼掩虚关。邻里无烟火，儿童共幽闲。桔槔悬空圃，鸡犬满桑间。时来农事隙，采药游名山。但言所采多，不念路险艰。人生如蜉蝣，一往不可攀。君看西王母，千载美容颜。平生养情性，不复计忧乐。去家行卖畚，留滞南阳郭。秋至黍苗黄，无人可刈获。稚子朝未饭，把竿逐鸟雀。忽见梁将军，乘车出宛洛。意气轶道路，光辉满墟落。安知负薪者，咥咥笑轻薄。楚山有高士，梁国有遗老。筑室既相邻，向田复同道。糗糒常共饭，儿孙每更抱。忘此耕耨劳，愧彼风雨好。蟪蛄鸣空泽，鶗鴂伤秋草。日夕寒风来，衣裳苦不早。梧桐荫我门，薜荔网我屋。迢迢两夫妇，朝出暮还宿。稼穑既自种，牛羊还自牧。日旰懒耕锄，登高望川陆。空山足禽兽，墟落多乔木。白马谁家儿，联翩相驰逐。种桑百馀树，种黍三十亩。衣食既有馀，时时会亲友。夏来菰米饭，秋至菊花酒。孺人喜逢迎，稚子解趋走。日暮闲园里，团团荫榆柳。酩酊乘夜归，凉风吹户牖。清浅望河汉，低昂看北斗。数瓮犹未开，明朝能饮否。
题辨觉精舍:朝随秋云阴，乃至青松林。花阁空中远，方池岩下深。竹风乱天语，溪响成龙吟。试问真君子，游山非世心。
题慎言法师故房:精庐不住子，自有无生乡。过客知何道，裴回雁子堂。浮云归故岭，落月还西方。日夕虚空里，时时闻异香。
石瓮寺:遥山起真宇，西向尽花林。下见宫殿小，上看廊庑深。苑花落池水，天语闻松音。君子又知我，焚香期化心。
题崔山人别业:南阳隐居者，筑室丹溪源。溪冷惧秋晏，室寒欣景暾。山鸡鸣菌阁，水雾入衡门。东岭或舒啸，北窗时讨论。封君渭阳竹，逸士汉阴园。何必崆峒上，独为尧所尊。
行次田家澳梁作:田家俯长道，邀我避炎氛。当暑日方昼，高天无片云。桑间禾黍气，柳下牛羊群。野雀栖空屋，晨昏不复闻。前登澳梁坂，极望温泉分。逆旅方三舍，西山犹未曛。
昭圣观:主家隐溪口，微路入花源。数日朝青阁，彩云独在门。双楼夹一殿，玉女侍玄元。扶橑尽蟠木，步檐多画繙。新松引天籁，小柏绕山樊。坐弄竹阴远，行随溪水喧。石池辨春色，林兽知人言。未逐凤凰去，真宫在此原。
题辛道士房:全神不言命，所尚道家流。迨此远南楚，遂令思北游。先生秀衡岳，玉立居玄丘。门带江山静，房随瑶草幽。逍遥三花发，罔象五云浮。自有太清纪，曾垂华发忧。大年方橐籥，小智即蜉蝣。七日赤龙至，莫令余独留。
登秦岭作，时陷贼归国:朝出猛兽林，躨跜登高峰。僮仆履云雾，随我行太空。羲和舒灵晖，倏忽西极通。回首望泾渭，隐隐如长虹。九逵合苍芜，五陵遥瞳矇。鹿游大明殿，雾湿华清宫。网罗蠛蠓时，顾齿熊罴锋。失途走江汉，不能有其功。气逐招摇星，魂随阊阖风。惟言宇宙清，复使车书同。林木被繁霜，合沓连山红。鹏鹗励羽翼，俯视荆棘丛。誓将食鶬鸮，然后归崆峒。
晦日任桥池亭:温泉作天邑，直北开新洲。未有菰蒲生，即闻凫雁游。六亭在高岸，数岛居中流。晦日望清波，相与期泛游。西道苦转毂，北堤疲行舟。清泠水木阴，才可适我忧。
望幸亭:五年一巡狩，西幸过东畿。周国易居守，周人多怨思。君王敷惠政，程作贵从时。大厦非一木，沉沉临九逵。庆云宿飞栋，嘉树罗青墀。疏屏宜朝享，方塘堪水嬉。云中仰华盖，桁下望春旗。天意知如此，星言归洛师。
哥舒大夫颂德:天纪启真命，君生臣亦生。乃知赤帝子，复有苍龙精。神武建皇极，文昌开将星。超超渭滨器，落落山西名。画阃入受脤，凿门出扞城。戎人昧正朔，我有轩辕兵。陇路起丰镐，关云随旆旌。河湟训兵甲，义勇方横行。韩魏多锐士，蹶张在幕庭。大非四决轧，石堡高峥嵘。攻伐若振槁，孰云非神明。嘉谋即天意，骤胜由师贞。枯草被西陆，烈风昏太清。戢戈旄头落，牧马昆仑平。宾从俨冠盖，封山纪天声。来朝芙蓉阙，鸣玉飘华缨。直道济时宪，天邦遂轻刑。抗书报知己，松柏亦以荣。嘉命列上第，德辉照天京。在车持简墨，粲粲皆词英。顾我抢榆者，莫能翔青冥。游燕非骐骥，踯躅思长鸣。
安宜园林献高使君:直道已三出，幸从江上回。新居茅茨迥，起见秋云开。十里次舟楫，二桥交往来。楚言满邻里，雁叫喧池台。鱼鳖乐仁政，浮沉亦至哉。小山宜大隐，要自望蓬莱。
秋庭贻马九:伊昔好观国，自乡西入秦。往复万馀里，相逢皆众人。大君幸东岳，世哲扈时巡。予亦从此去，闲居清洛滨。稍稍寒木直，彩彩阳华新。迭宕孔文举，风流石季伦。妙年一相得，白首定相亲。重此虚宾馆，欢言冬及春。哲兄盛文史，出入驰高轨。令德本同人，深心重知己。绛衣朝圣主，纱帐延才子。伯淮与季江，清濬各孤峙。群芳趋泛爱，万物通情理。而我信空虚，提携过杞梓。夫君美声德，直道期终始。孰谓忽离居，优游郑东里。东里近王城，山连路亦平。何言相去远，闲言独凄清。万里鸿雁度，四邻砧杵鸣。其如久离别，重以霜风惊。
河中望鸟滩作贻吕四郎中:河流有深曲，舟子莫能知。弭棹临沙屿，微吟西日驰。平明春色霁，两岸好风吹。去去川途尽，悠悠亲友离。汉宫成羽翼，伊水弄参差。为惜淮南子，如何攀桂枝。
秦中初霁献给事二首:渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足征，愿言同下客。南国久为思，西都尝作宾。云开天地色，日照山河春。善听在知己，扬光唯达人。妙年弄柔翰，弱冠偶良晨。擢第文昌阁，还家沧海滨。寸心何所望，东掖有贤臣。
晚次东亭献郑州宋使君文:自初宾上国，乃到邹人乡。曾点与曾子，俱升阙里堂。武皇恢大略，逸翮思寥廓。三居清宪台，两拜文昌阁。为道既贞信，处名犹謇谔。铁柱励风威，锦轴含光辉。夜闻持简立，朝看伏奏归。洞门清佩响，广路玉珂飞。骧首入丹掖，抟空趋太微。丝纶逢圣主，出入飘华组。愔愔宿帝梧，侃侃居文府。海内语三独，朝端谋六户。善计在弘羊，清严归仲举。侍郎跨方朔，中丞蔑周处。天眷择循良，惟贤降宠章。分符指聊摄，为政本农桑。籍籍歌五袴，祁祁颂千箱。随车微雨洒，逐扇清风飏。既以迁列国，复兹邻帝乡。褰帷乃仍旧，坐啸非更张。居敬物无扰，履端人自康。薄游出京邑，引领东南望。林晚鸟雀噪，田秋稼穑黄。成皋天地险，广武征战场。道丧苦兵赋，时来开井疆。霏霏渠门色，晻晻制岩光。徒念京索近，独悲溱洧长。大明潜照耀，淑慝自昭彰。昔岁幸西土，今兹归洛阳。同焉知郑伯，当辅我周王。
秋次霸亭寄申大:橘柚植寒陵，芙蓉蒂修坂。无言不得意，得意何由展。况我行且徒，而君往犹蹇。既伤人事近，复言天道远。薄暮入空亭，中夜不能饭。南听鸿雁尽，西见招摇转。千门汉王宫，百里周王苑。杲杲初景出，油油鲜云卷。会朝幸岁正，校猎从新獮。念君久京国，双涕如露泫。无人荐子云，太息竟谁辨。
舟中别武金坛:曰予轻皎洁，坦率宾混元。忽乃异群萃，高歌信陵门。信陵好宾客，清夜开华轩。月光丽池阁，野气浮林园。偶坐烂明星，归志潜崩奔。漾舟清潭里，慰我别离魂。落日下西山，左右惨无言。萧条风雨散，窅霭江湖昏。秋荷尚幽郁，暮鸟复翩翻。纸笔亦何为，写我心中冤。
巩城东庄道中作:北陵散寒鸟，西山照初日。婉娈晋阳京，踟蹰野人室。南轩草间去，后乘林中出。霭霭长路暖，迟迟狭路归。蜉蝣时蔽月，枳棘复伤衣。城上东风起，河边早雁飞。夏王纪冬令，殷人乃正月。涯口度新云，山阴留故雪。幸逢耆耋话，馀待亲邻别。总辔出丛薄，歇鞍登峻隅。春源既荡漭，伏战亦睢盱。未获遵平道，徒言信薄夫。
赴冯翊作:本自江海人，且无寥廓志。大明耀天宇，霭霭风雨被。迢递别荆吴，飘飖涉沂泗。广川俟舟楫，峻坂伤骐骥。蹭蹬失归道，崎岖从下位。西出太华阴，北走少梁地。葱茏墟落色，泱漭关河气。耻从侠烈游，甘为刀笔吏。宝剑茱萸匣，岂忘知音贵。大道且泛然，沉浮未云异。
晚霁中园喜赦作:五月黄梅时，阴气蔽远迩。浓云连晦朔，菰菜生邻里。落日烧霞明，农夫知雨止。几悲衽席湿，长叹垣墙毁。曭朗天宇开，家族跃以喜。涣汗发大号，坤元更资始。散衣出中园，小径尚滑履。池光摇万象，倏忽灭复起。嘉树如我心，欣欣岂云已。
观范阳递俘:北河旄星陨，鬼方獮林胡。群师舞弓矢，电发归燕墟。皇皇轩辕君，赞赞皋陶谟。方思壮军实，远近递生俘。车马践大逵，合沓成深渠。牧人过橐驼，校正引騊駼。烈风朝送寒，云雪霭天隅。草木同一色，谁能辨荣枯。四履封元戎，百金酬勇夫。大邦武功爵，固与炎皇殊。
次天元十载华阴发兵，作时有郎官点发:鬼方生猃狁，时寇卢龙营。帝念霍嫖姚，诏发咸林兵。天星下文阁，简师临我城。三陌观勇夫，五饵谋长缨。雷野大车发，震云灵鼓鸣。太华色莽苍，清渭风交横。胡马悲雨雪，诗人歌旆旌。阏氏为女奴，单于作边氓。神皇麒麟阁，大将不书名。
送丘健至州敕放作时任下邽县:太史登观台，天街耀旄头。大君忽霆震，诏爵冠军侯。南必梁孙源，西将圉昆丘。河陇征击卒，虎符到我州。朝集咸林城，师言乱啁啾。杀气变木德，凛凛如高秋。元戎启神皇，庙堂发嘉谋。息兵业稼穑，归马复休牛。和风开阴雪，大耀中天流。欢声殷河岳，涵荡非烟浮。邦牧新下车，德礼彼甿讴。乾坤日交泰，吾亦遂优游。
登商丘:河水日夜流，客心多殷忧。维梢历宋国，结缆登商丘。汉皇封子弟，周室命诸侯。摇摇世祀怨，伤古复兼秋。鸣鸿念极浦，征旅慕前俦。太息梁王苑，时非牧马游。
群鸦咏:新宫骊山阴，龙衮时出豫。朝阳照羽仪，清吹肃逵路。群鸦随天车，夜满新丰树。所思在腐馀，不复忧霜露。河低宫阁深，灯影鼓钟曙。缤纷集寒枝，矫翼时相顾。冢宰收琳琅，侍臣尽鸳鹭。高举摩太清，永绝矰缴惧。兹禽亦翱翔，不以微小故。
尚书省受誓诫贻太庙裴丞:皇家有恒宪，斋祭崇明祀。严车伊洛间，受誓文昌里。沉沉云阁见，稍稍城乌起。曙色照衣冠，虚庭鸣剑履。裴回念私觌，怅望临清汜。点翰欲何言，相思从此始。
夏日寻蓝田唐丞登高宴集:东望春明门，驾言聊出游。南行小径尽，绿竹临清流。君出罢六安，居此澹忘忧。园林与城市，闾里随人幽。披颜辟衡闱，置酒登崇丘。山河临咫尺，宇宙穷寸眸。是时春载阳，佳气满皇州。宫殿碧云里，鸳鸯初命俦。良辰方在兹，志士安得休。成名苟有地，何必东陵侯。
田家即事答崔二东皋作四首:玄鸟双双飞，杏林初发花。喣媮命僮仆，可以树桑麻。清旦理犁锄，日入未还家。有客山中至，言传故人讯。荡漾敷远情，飘飖吐清韵。猗欤春皋上，无乃成秋兴。念别求须臾，忽至嘤鸣时。菜田烧故草，初树养新枝。所寓非幽深，梦寐相追随。依依亲陇亩，寂寂无邻里。不闻鸡犬音，日见和风起。赖君遗掞藻，忧来散能弭。
敬酬陈掾亲家翁秋夜有赠:大姬配胡公，位乃三恪宾。盛德百代祀，斯言良不泯。敬仲为齐卿，当国名益震。仲举登宰辅，太丘荣缙绅。武皇受瑶图，爵土封其新。繁祉既骤集，裔孙生贤臣。特达逾珪璋，节操方松筠。云汉一矫翼，天池三振鳞。曳裾朝赤墀，酌醴侍紫宸。大君锡车马，时复过平津。言则广台阶，道亦资天均。清秋忽高兴，震藻若有神。曜曜趋宫廷，洸洸迈徐陈。镐京既赐第，门巷交朱轮。方将袭伊皋，永以崇夏殷。宗党无远近，敬恭依仁人。雪尽宇宙暄，雁归沧海春。沉吟白华颂，帝闼降丝纶。驿骑及芜城，相逢在郊鄄。别离旷南北，谴谪罹苦辛。昼游还荆吴，迷方客咸秦。惟贤惠重义，男女期嘉姻。梧桐生朝阳，鶗鴂鸣萧晨。岂不畏时暮，坎壈无与邻。中夜凉风来，顾我阙音尘。琼瑶不遐弃，寤寐如日新。
苏十三瞻登玉泉寺峰入寺中见赠作:庆门叠华组，盛列钟英彦。贞信发天姿，文明叶邦选。为情贵深远，作德齐隐见。别业在春山，怀归出芳甸。逖听多时友，招邀及浮贱。朝沿霸水穷，暮瞩蓝田遍。百花照阡陌，万木森乡县。涧净绿萝深，岩暄新鸟转。依然造华薄，豁尔开灵院。淹留火禁辰，愉乐弦歌宴。肃肃列樽俎，锵锵引缨弁。天籁激微风，阳光轹奔箭。以兹小人腹，不胜君子馔。是日既低迷，中宵方眄眩。枕上思独往，胸中理交战。碧云暗雨来，旧原芳色变。欢然自此绝，心赏何由见。鸿濛已笑云，列缺仍挥电。忽与去人远，俄逢归者便。想像玉泉宫，依稀明月殿。峰峦若登陟，水木以游衍。息心幸自忘，点翰仍留眷。恨无荆文璧，以答丹青绚。
酬李处士山中见赠:厥初游太学，相与极周旋。含采共朝暮，知言同古先。孟阳题剑阁，子云献甘泉。斯须旷千里，婉娩将十年。今来艳阳月，好鸟鸣翩翩。同声既求友，不肖亦怀贤。引领迟芳信，果枉瑶华篇。成颂非其德，高文徒自妍。声尘邈超越，比兴起孤绝。始信郢中人，乃能歌白雪。跂予北堂夜，摇笔酬明哲。绿竹动清风，层轩静华月。想像南山下，恬然谢朝列。犹恐鶗鴂鸣，坐看芳草歇。邀以青松色，同之白华洁。永愿登龙门，相将持此节。
同诸公秋日游昆明池思古:仆人理车骑，西出金光逵。苍苍白帝郊，我将游灵池。太阴连晦朔，雨与天根违。凄风披田原，横污益山陂。农畯尽颠沛，顾望稼穑悲。皇灵恻群甿，神政张天维。坤纪戮屏翳，元纲扶逶迤。回塘清沧流，大曜悬金晖。秋色浮浑沌，清光随涟漪。豫章尽莓苔，柳杞成枯枝。骤闻汉天子，征彼西南夷。伐棘开洪渊，秉旄训我师。震云灵鼍鼓，照水蛟龙旂。锐士千万人，猛气如熊罴。刑罚一以正，干戈自有仪。坐作河汉倾，进退楼船飞。羽发鸿雁落，桧动芙蓉披。峨峨三云宫，肃肃振旅归。恶德忽小丑，器用穷地赀。上兵贵伐谋，此道不能为。吁哉蒸人苦，始曰征伐非。穆穆轩辕朝，耀德守方陲。君臣日安闲，远近无怨思。石鲸既蹭蹬，女牛亦流离。猵獭游渚隅，葭芦生漘湄。坎埳四十里，填游今已微。江伯方翱翔，天吴亟往来。桑榆惨无色，伫立暮霏霏。老幼樵木还，宾从回鞿羁。帝梦鲜鱼索，明月当报时。
同诸公登慈恩寺塔:金祠起真宇，直上青云垂。地静我亦闲，登之秋清时。苍芜宜春苑，片碧昆明池。谁道天汉高，逍遥方在兹。虚形宾太极，携手行翠微。雷雨傍杳冥，鬼神中躨跜。灵变在倏忽，莫能穷天涯。冠上阊阖开，履下鸿雁飞。宫室低逦迤，群山小参差。俯仰宇宙空，庶随了义归。崱屴非大厦，久居亦以危。
同诸公秋霁曲江俯见南山:天静终南高，俯映江水明。有若蓬莱下，浅深见澄瀛。群峰悬中流，石壁如瑶琼。鱼龙隐苍翠，鸟兽游清泠。菰蒲林下秋，薜荔波中轻。山戛浴兰阯，水若居云屏。岚气浮渚宫，孤光随曜灵。阴阴豫章馆，宛宛百花亭。大君及群臣，宴乐方嘤鸣。吾党二三子，萧辰怡性情。逍遥沧洲时，乃在长安城。
同诸公送李云南伐蛮:昆明滨滇池，蠢尔敢逆常。天星耀鈇锧，吊彼西南方。冢宰统元戎，太守齿军行。囊括千万里，矢谟在庙堂。耀耀金虎符，一息到炎荒。蒐兵自交趾，茇舍出泸阳。群山高崭岩，凌越如鸟翔。封豕骤跧伏，巨象遥披攘。回溪深天渊，揭厉逾舟梁。玄武扫孤蜮，蛟龙除方良。雷霆随神兵，硼磕动穹苍。斩伐若草木，系缧同犬羊。馀丑隐弭河，啁啾乱行藏。君子恶薄险，王师耻重伤。广车设罝梁，太白收光芒。边吏静县道，新书行纪纲。剑关掉鞅归，武弁朝建章。龙楼加命服，獬豸拥秋霜。邦人颂灵旗，侧听何洋洋。京观在七德，休哉我神皇。
奉和韦判官献侍郎叔除河东采访使:天卿小冢宰，道大名亦大。丑正在权臣，建旟千里外。楚山俯江汉，汴水连谯沛。两持方伯珪，再转诸侯盖。恬淡轻黜陟，优游邈千载。乾象变台衡，群贤尽交泰。聿徕股肱郡，河岳即襟带。盛德滋冀方，仁风清汾浍。四封尽高足，相府轺车最。超超青云器，婉婉竹林会。贱士敢知言，成颂文明代。燕雀依大厦，期之保贞悔。
同王十三维哭殷遥:生理无不尽，念君在中年。游道虽未深，举世莫能贤。筮仕苦贫贱，为客少田园。膏腴不可求，乃在许西偏。四邻尽桑柘，咫尺开墙垣。内艰未及虞，形影随化迁。茅茨俯苫盖，双殡两楹间。时闻孤女号，迥出陌与阡。慈乌乱飞鸣，猛兽亦以跧。故人王夫子，静念无生篇。哀乐久已绝，闻之将泫然。太阳蔽空虚，雨雪浮苍山。迢递亲灵榇，顾予悲绝弦。处顺与安时，及此乃空言。
贻丁主簿仙芝别:赫赫明天子，翘翘群秀才。昭昭皇宇广，隐隐云门开。摇曳君初起，联翩予复来。兹年不得意，相命游灵台。骅骝多逸气，琳琅有清响。联行击水飞，独影凌虚上。关河施芳听，江海徼新赏。敛衽归故山，敷言播天壤。云峰虽有异，楚越幸相亲。既别复游处，道深情更殷。下愚忝闻见，上德犹邅迍。偃仰东城曲，楼迟依水滨。脱巾从会府，结绶归海裔。亲知送河门，邦族迎江澨。夫子安恬淡，他人怅迢递。飞艎既眇然，洲渚徒亏蔽。人谋固无准，天德谅难知。高名处下位，逸翮栖卑枝。去去水中沚，摇摇天一涯。蓬壶不可见，来泛跃龙池。
京口送别王四谊:江上枫林秋，江中秋水流。清晨惜分袂，秋日尚同舟。落潮洗鱼浦，倾荷枕驿楼。明年菊花熟，洛东泛觞游。
同房宪部应旋:衡山法王子，慧见息诸苦。落发自南州，燕居在西土。养正不因晦，得中宁患旅。旷然长虚闲，即理寄行补。四句了自性，一音亦非取。橘柚故园枝，随人植庭户。我地少安住，念天时启处。宪卿文昌归，愉悦来晤语。车骑践香草，仆人沐花雨。长风散繁云，万里静天宇。起灭信易觉，清真知有所。逍遥高殿阴，六月无炎暑。微言发新偈，粲粲如悬圃。直心视惠光，在此大法鼓。
奉别长史庾公太守徐公应召:烈风起江汉，白浪忽如山。方伯骤勤王，杞人亦忧天。酆镐顷霾晦，云龙召我贤。车骑北艰苦，艅艎西溯沿。水灵静湍濑，猛兽趋后先。龙楼开新阳，万里出云间。宇宙既焜耀，崇德济巨川。受命在神宗，振兵犹轩辕。煌煌逾涿鹿，穆穆更坤元。明王朝太阶，远迩望嘉言。游子淡何思，江湖将永年。
狱中贻姚张薛李郑柳诸公:直道时莫亲，起羞见谗口。舆人是非怪，西子言有咎。诬善不足悲，失听一何丑。大来敢遐望，小往且虚受。中夜囹圄深，初秋缧绁久。疏萤出暗草，朔风鸣衰柳。河汉低在户，蟏蛸垂向牖。雁声远天末，凉气生霁后。负户愁读书，剑光忿冲斗。哀哀害神理，恻恻伤慈母。妻子垂涕泣，家僮日奔走。书词苦人吏，馈食劳交友。寒服犹未成，繁霜渐将厚。吉凶问詹尹，倚伏信北叟。鬼哭知己冤，鸟言诚所诱。诸公深惠爱，朝夕相左右。束湿虽欲操，钩金庶无负。伤罗念摇翮，踠足思骧首。瑾瑜颇匿瑕，邦国方含垢。眷言出深阱，永日常携手。
贻鼓吹李丞，时信安王北伐，李公王之所器者也:北伐昧天造，王师示有征。辕门统元律，帝室命宗英。灵威方首事，仗钺按边城。膏雨被春草，黄云浮太清。文儒托后乘，武旅趋前旌。出车发西洛，营军临北平。曰予深固陋，志气颇纵横。尝思骠骑幕，愿逐嫖姚兵。惟贤美无度，海内依扬声。河间旧相许，车骑日逢迎。折节下谋士，深心论客卿。忠言虽未列，庶以知君诚。
贻王侍御出台掾丹阳:高高琅琊台，台下生菌簵。照车十二乘，光彩不足谕。既当少微星，复隐高山雾。金丘华阳下，仙伯养晦处。茅茨对三峰，梧桐开一路。神溪绕皋陆，樵牧自成趣。时登青冥游，若从天江度。墟里献薇蕨，群公致衣缕。深沉复清净，偃仰视太素。猛兽识宾仆，赪霞知早暮。峨峨云龙开，忽有方伯遇。达人无不可，壮志且驰骛。融泄长鸡鸣，縯纷大鹏翥。赤墀高崱屴，一见如三顾。礼服正邦祀，刑冠肃王度。三辰明昭代，光启玄元祚。章台收杞梓，太液满鹓鹭。丰泽耀纯仁，八方晏黔庶。沉沉阊阖起，殷殷蓬莱曙。旌戟俨成行，鸡人传发煦。翔翼一如鹗，百辟莫不惧。清庙奉烝尝，灵山扈銮辂。天街时蹴踘，直指宴梐枑。四月纯阳初，雷雨始奋豫，逆星孛皇极，鈇锧静天步。酆镐舒曜灵，干戈藏武库。析木斯增广运，直道有好恶。回迹清宪台，传骑东南去。列城异畴昔，近饯寡徒御。缠绵西关道，婉娈新丰树。伊洛不敢息，淮河任沿溯。乡亭茱萸津，先后非疏附。炎时方怵惕，有若践霜露。惆怅长岑长，寂寞梁王傅。纷吾家延州，结友在童孺。岑阳沐天德，邦邑持民务。踯躅望朝阴，如何复沦误。牙旷三千里，击辕非所慕。秋涛联沧溟，舟楫凑北固。江汜日绵眇，朝夕空寐寤。中洞松栝新，东皋阡陌故。馀辉方焜耀，可以欢邑聚。南华在濠上，谁辩魏王瓠。登陟芙蓉楼，为我时一赋。
贻刘高士别:夙驾出东城，城傍早霞散。初日照龙阙，峨峨在天半。壮哉丽百常，美矣崇两观。俯视趋朝客，簪珮何璀璨。而我送将归，裴回霸陵岸。北云去吴越，南雁离江汉。伊昔蹈丘园，翩翩理文翰。高谈闵仲叔，逸气刘公干。每言竹柏贞，尝轻朝市玩。山昼猿狖静，溪曛鱼鸟乱。宁止卧崆峒，直云期汗漫。圣君既理历，族士咸炳焕。矫首来天池，振羽泛漪澜。元淑命不达，伯鸾吟可叹。东去姑苏台，乃过陟阳馆。舍辔函关道，浮舟沧海畔。耳目旷暄凉，怀抱盈悲惋。沉沉青岁晚，霭霭秋云换。自言永遁栖，无复从羁绊。挥手谢知己，知己莫能赞。
山中贻崔六琪华:恍惚登高岭，裴回看落日。遥想仲长园，如亲幼安室。春渚菖蒲登，山中拨谷鸣。相思不道远，太息未知情。意君来此地，时复疏林薄。中夜扫闲门，迎晨闭菌阁。屣履清池上，家童奉信归。忧随落花散，目送归云飞。故交在天末，心知复千里。无人暂往来，独作中林士。
贻余处士:故园至新浦，遥复未百里。北望是他邦，纷吾即游士。潮来津门启，罢楫信流水。客意乃成欢，舟人亦相喜。迟迟菱荇上，泛泛菰蒲里。渐闻商旅喧，犹见凫鹥起。市亭忽云构，方物如山峙。吴王昔丧元，隋帝又灭祀。停舻一以眺，太息兴亡理。秋苑故池田，宫门新柳杞。我行苦炎月，乃及清昊始。此地日逢迎，终思隐君子。莫言异舒卷，形音在心耳。
刘先生闲居:高第后归道，乃居玉华宫。逍遥人间世，不异浮丘公。甘寝何秉羽，出门忽从戎。方将游昆仑，又欲小崆峒。进退既在我，归来长安中。焚香东海君，侍坐西山童。善行无辙迹，吾亦安能穷。但见神色闲，中心如虚空。期之比天老，真德辅帝鸿。
京口题崇上人山亭:清旦历香岩，岩径纡复直。花林开宿雾，游目清霄极。分明窗户中，远近山川色。金沙童子戏，香饭诸天食。叫叫海鸿声，轩轩江燕翼。寄言清净者，闾阎徒自踣。
朝邑蔡主簿期不会二首:下位日趋走，久之宾会疏。空迟偶词赋，所愧比园庐。朝念池上酌，暮逢林下书。方将固封守，暂欲混畋渔。衰柳隐长路，秋云满太虚。遥遥望左右，日入未回车。日入清风至，知君在西偏。车舆既成列，宾仆复能贤。迢递下墟坂，逍遥看井田。苍山起暮雨，极浦浮长烟。服义大如志，交欢数尽年。宁言十馀里，不见空来还。
巩城南河作寄徐三景晖:初年雨候迟，巩洛河流小。摇摇芳草岸，屡见春山晓。清露洗云林，轻波戏鱼鸟。唯言故人远，不念乡川眇。舟楫去潆回，湍溆行奔峭。寄书千里路，莫道南鸿少。
贻阎处士防卜居终南:春风摇杂树，言别还江汜。坚冰生绿潭，又客三千里。兆梦唯颜色，悬情乃文史。涤耳贵清言，披欢迟玉趾。秦城疑旧庐，伫立问焉如。稚子跪而说，还山将隐居。竹林既深远，松宇复清虚。迹迥事多逸，心安趣有馀。石门动高韵，草堂新著书。鶱飞久超绝，蹇足空踌躇。犹有昔时意，望君当照车。驱车当六国，何以须潜默。圣主常征贤，群公每举德。此时方独往，身志将何欲。愿谢山中人，回车首归躅。
新丰作贻殷四校书:汉皇思旧邑，秦地作新丰。南出华阳路，西分长乐宫。安知天地久，不与昔年同。鸡犬暮声合，城池秋霁空。纷吾从此去，望极咸阳中。不见芸香阁，徒思文雅雄。
华阳作贻祖三咏:朝行敷水上，暮出华山东。高馆宿初静，长亭秋转空。日余久沦汩，重此闻霜风。淅沥入溪树，飕飗惊夕鸿。凄然望伊洛，如见息阳宫。旧识无高位，新知尽固穷。夫君独轻举，远近善文雄。岂念千里驾，崎岖秦塞中。
贻袁三拾遗谪作:倾盖洛之滨，依然心事亲。龙门何以峻，曾是好词人。珥笔朝文陛，含章讽紫宸。帝城多壮观，被服长如春。天子俭为德，而能清约身。公卿尽虚位，天下自趣尘。如君物望美，令德声何已。高帝黜儒生，文皇谪才子。朝廷非不盛，谴谪良难恃。路出大江阴，川行碧峰里。斯言徒自玷，白玉岂为滓。希声尽众人，深识唯知己。知己怨生离，悠悠天一涯。寸心因梦断，孤愤为年移。花满芙蓉阙，春深朝夕池。空令千万里，长望白云垂。
洛中贻朝校书衡，朝即日本人也:万国朝天中，东隅道最长。吾生美无度，高驾仕春坊。出入蓬山里，逍遥伊水傍。伯鸾游太学，中夜一相望。落日悬高殿，秋风入洞房。屡言相去远，不觉生朝光。
贻崔太祝:天都分礼阁，肃肃临清渠。春山照前屏，高槐荫内除。惟贤尚廪禄，弟去兄来居。文雅更骧首，风流信有馀。中年幸从事，乃遇两吹嘘。何以知君子，交情复淡如。
贻王处士子文:春草生洞渚，春风入上林。春皋有黄鹤，抚翮未扬音。王屋尝嘉遁，伊川复陆沉。张弦鹍鸡弄，闭室蓬蒿深。避地歌三乐，游山赋九吟。大君思左右，无乃化黄金。
献华阴罗丞别:华山薄游者，玄发当青春。道德同仙吏，尊卑即丈人。县城俯京路，获见官舍里。淹留琼树枝，谑浪春泉水。昔余在天目，总角奉游从。寒暑递来往，今复莲花峰。别情无远近，道别方愁予。孰想古人言，乃知悲风雨。
闲居:薄游何所愧，所愧在闲居。亲故不来往，中园时读书。步栏滴馀雪，春塘抽新蒲。梧桐渐覆井，时鸟自相呼。悠然念故乡，乃在天一隅。安得如浮云，来往方须臾。
送恂上人还吴:洛城本天邑，洛水即天池。君王既行幸，法子复来仪。虚室香花满，清川杨柳垂。乘闲道归去，远意谁能知。
送周十一:秋风陨群木，众草下严霜。复问子何如，自言之帝乡。岂无亲所爱，将欲济时康。握手别征驾，返悲岐路长。
新丰主人:新丰主人新酒熟，旧客还归旧堂宿。满酌香含北砌花，盈尊色泛南轩竹。云散天高秋月明，东家少女解秦筝。醉来忘却巴陵道，梦中疑是洛阳城。
登戏马台作:君不见宋公仗钺诛燕后，英雄踊跃争趋走。小会衣冠吕梁壑，大征甲卒碻磝口。天门神武树元勋，九日茱萸飨六军。泛泛楼船游极浦，摇摇歌吹动浮云。居人满目市朝变，霸业犹存齐楚甸。泗水南流桐柏川，沂山北走琅琊县。沧海沉沉晨雾开，彭城烈烈秋风来。少年自古未得意，日暮萧条登古台。
贻从军行:取胜小非用，来朝明光殿。东平不足先，梦出凤林间。梦还沧海阙，万里尽阴色。岂为我离别。马上吹笛起寒风，道傍舞剑飞春雪。男儿悬弧非一日，君去成高节。
酬李壶关奉使行县忆诸公:青枫江上沧浪吟，白月宫中鹦鹉林。非有净清心，同道同房若断金。离居忽有云山意，清韵遥转舟楫事。去时能忆竹园游，来时莫忘桃园记。
蔷薇:袅袅长数寻，青青不作林。一茎独秀当庭心，数枝分作满庭阴。春日迟迟欲将半，庭影离离正堪玩。枝上莺娇不畏人，叶底蛾飞自相乱。秦家女儿爱芳菲，画眉相伴采葳蕤。高处红须欲就手，低边绿刺已牵衣。蒲萄架上朝光满，杨柳园中暝鸟飞。连袂踏歌从此去，风吹香气逐人归。
同张侍御宴北楼:今之太守古诸侯，出入双旌垂七旒。朝览干戈时听讼，暮延宾客复登楼。西山漠漠崦嵫色，北渚沉沉江汉流。良宵清净方高会，绣服光辉联皂盖。鱼龙恍惚阶墀下，云雾杳冥窗户外。水灵慷慨行泣珠，游女飘飖思解佩。苍苍低月半遥城，落落疏星满太清。不分开襟悲楚奏，愿言吹笛退胡兵。轩后青丘埋猰貐，周王白羽扫欃枪。期君武节朝龙阙，余亦翱翔归玉京。
临江亭五咏:晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。山横小苑前，路尽大江边。此地兴王业，无如宋主贤。潮生建业水，风散广陵烟。直望清波里，只言别有天。城头落暮晖，城外捣秋衣。江水青云挹，芦花白雪飞。南州王气疾，东国海风微。借问商歌客，年年何处归。古木啸寒禽，层城带夕阴。梁园多绿柳，楚岸尽枫林。山际空为险，江流长自深。平生何以恨，天地本无心。京山千里过，孤愤望中来。江势将天合，城门向水开。落霞明楚岸，夕露湿吴台。去去无相识，陈皇安在哉。
饯张七琚任宗城即环之季也同产八人俱以才名知:他日曾游魏，魏家馀趾存。可怜宫殿所，但见桑榆繁。此去拜新职，为荣近故园。高阳八才子，况复在君门。
留别安庆李太守:明牧念行子，又言悲解携。初筵方落日，醉止到鸣鸡。过客来自北，大军居在西。丘家如讨逆，敢以庶盘溪。
洛阳东门送别:东城别故人，腊月迟芳辰。不惜孤舟去，其如两地春。花明洛阳苑，水绿小平津。是日不相见，莺声徒自新。
汉阳即事:楚国千里远，孰知方寸违。春游欢有客，夕寝赋无衣。江水带冰绿，桃花随雨飞。九歌有深意，捐佩乃言归。
泊江潭贻马校书:明月挂青天，遥遥如目前。故人游画阁，却望似云边。水宿依渔父，歌声好采莲。采莲江上曲，今夕为君传。
送沈校书吴中搜书:郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江濆。
寒夜江口泊舟:寒潮信未起，出浦缆孤舟。一夜苦风浪，自然增旅愁。吴山迟海月，楚火照江流。欲有知音者，异乡谁可求。
苑外至龙兴院作:朝游天苑外，忽见法筵开。山势当空出，云阴满地来。疏钟清月殿，幽梵静花台。日暮香林下，飘飘仙步回。
题虬上人房:禅宫分两地，释子一为心。入道无来去，清言见古今。江寒池水绿，山暝竹园深。别有中天月，遥遥散夕阴。
咏山泉（一作题山中流泉）:山中有流水，借问不知名。映地为天色，飞空作雨声。转来深涧满，分出小池平。恬澹无人见，年年长自清。
贻主客吕郎中（即皇太子赞谕）:上士既开天，中朝为得贤。青云方羽翼，画省比神仙。委佩云霄里，含香日月前。君王傥借问，客有上林篇。
京口留别徐大补阙赵二零陵:皇州月初晓，处处鼓钟喧。树出蓬莱殿，城开阊阖门。近臣朝琐闼，词客向文园。独有三川路，空伤游子魂。
答王十三维:门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。
奉和中书徐侍郎中书省玩白云寄颖阳赵大:青阙朝初退，白云遥在天。非关取雷雨，故欲伴神仙。泛滟鹓池曲，飘飖琐闼前。犹多远山意，幸入侍臣篇。
和张太祝冬祭马步:故坛何肃肃，中野自无喧。烈火见陈信，飏言闻永存。房星隐曙色，朔风动寒原。今日歌天马，非关征大宛。
祭风伯坛应张太祝作:圣主御青春，纶言命使臣。将修风伯祀，更福太平人。帟幕宵联事，坛场晓降神。帝心矜动物，非为属车人。
寻徐山人遇马舍人:泊舟伊川右，正见野人归。日暮春山绿，我心清且微。岩声风雨度，水气云霞飞。复有金门客，来参萝薜衣。
夜观妓:白雪宜新舞，清宵召楚妃。娇童携锦荐，侍女整罗衣。花映垂鬟转，香迎步履飞。徐徐敛长袖，双烛送将归。
洛桥送别:河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
秦中送人觐省:二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
洛中送人还江东:洛城春雨霁，相送下江乡。树绿天津道，山明伊水阳。孤舟从此去，客思一何长。直望清波里，唯馀落日光。
送姚六昆客任会稽何大蹇任孟县:越城临渤澥，晋国在河汾。仙绶两乡意，青郊一路分。野棠春未发，田雀暮成群。他日思吴会，尝因西北云。
洛潭送人觐省:清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
送人随大夫和蕃:西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
仲夏饯魏四河北觐叔:落日临御沟，送君还北州。树凉征马去，路暝归人愁。吴岳夏云尽，渭河秋水流。东篱摘芳菊，想见竹林游。
送人寻裴斐:柱史回清宪，谪居临汉川。迟君千里驾，方外赏云泉。路断因春水，山深隔暝烟。湘江见游女，寄摘一枝莲。
陇头水送别:相送陇山头，东西陇水流。从来心胆盛，今日为君愁。暗雪迷征路，寒云隐戍楼。唯馀旌旆影，相逐去悠悠。
送王上人还襄阳:朝看法云散，知有至人还。送客临伊水，行车出故关。天花满南国，精舍在空山。虽复时来去，中心长日闲。
官庄池观竞渡:落日吹箫管，清池发棹歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
重寄虬上人:一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
蓝上茅茨期王维补阙:山中人不见，云去夕阳过。浅濑寒鱼少，丛兰秋蝶多。老年疏世事，幽性乐天和。酒熟思才子，溪头望玉珂。
大酺得长字韵时任安宜尉:大道启元命，时人居太康。中朝发玄泽，下国被天光。明诏始端午，初筵当履霜。鼓鼙迎爽气，羽籥映新阳。太守即悬圃，淮夷成葆疆。小臣惭下位，拜手颂灵长。
同张侍御鼎和京兆萧兵曹华岁晚南园:公府传休沐，私庭效陆沉。方知从大隐，非复在幽林。阙下忠贞志，人间孝友心。既将冠盖雅，仍与薜萝深。寒变中园柳，春归上苑禽。池涵青草色，山带白云阴。潘岳闲居赋，钟期流水琴。一经当自足，何用遗黄金。
奉酬张五丈垂赠:彩服去江汜，白云生大梁。星辰动异色，羔雁成新行。日望天朝近，时忧郢路长。情言间薖轴，惠念及沧浪。松柏以之茂，江湖亦自忘。贾生方吊屈，岂敢比南昌。
秦中守岁:众星已穷次，青帝方行春。永感易成戚，离居难重陈。阖门守初夜，燎火到清晨。或念无生法，多伤未出尘。广庭日将晏，虚室自为宾。愿以桑榆末，常逢甲子新。
献高使君大酺作:肃穆郊禋毕，工歌赏事并。三朝遵湛露，一道洽仁明。布德言皆应，无为物自成。花添罗绮色，莺乱管弦声。独有同高唱，空陪乐太平。
荥阳马氏二子:圣君封太岳，十月建行旃。辇路开千里，寒云霁九天。故人多侍从，二子留伊川。河兖冰初合，关城月屡圆。暝过荥水上，闻说郑卿贤。材蔽行人右，名居东里先。制岩开别业，桑柘亦依然。待至金园侧，相将居一廛。
观竞渡:大夫沉楚水，千祀国人哀。习棹江流长，迎神雨雾开。标随绿云动，船逆清波来。下怖鱼龙起，上惊凫雁回。能令秋大有，鼓吹远相催。
太学贻张筠:璧池忝门子，俄顷变炎凉。绿竹深虚馆，清流响洞房。园林在建业，新友去咸阳。中夜鼓钟静，初秋漏刻长。浮云开太室，华盖上明堂。空此远相望，劳歌还自伤。
田家即事:桑柘悠悠水蘸堤，晚风晴景不妨犁。高机犹织卧蚕子，下坂饥逢饷饁妻。杏色满林羊酪熟，麦凉浮垄雉媒低。生时乐死皆由命，事在皇天志不迷。
洛阳道五首献吕四郎中:洛水春冰开，洛城春水绿。朝看大道上，落花乱马足。剧孟不知名，千金买宝剑。出入平津邸，自言娇且艳。大道直如发，春日佳气多。五陵贵公子，双双鸣玉珂。春风二月时，道傍柳堪把。上枝覆官阁，下枝覆车马。洛水照千门，千门碧空里。少年不得志，走马游新市。
同武平一员外游湖:竹吹留歌扇，莲香入舞衣。前溪多曲溆，乘兴莫先归。
长安道:鸣鞭过酒肆，袨服游倡门。百万一时尽，含情无片言。西行一千里，暝色生寒树。暗闻歌吹声，知是长安路。
江南曲四首:绿江深见底，高浪直翻空。惯是湖边住，舟轻不畏风。逐流牵荇叶，缘岸摘芦苗。为惜鸳鸯鸟，轻轻动画桡。日暮长江里，相邀归渡头。落花如有意，来去逐船流。隔江看树色，沿月听歌声。不是长干住，那从此路行。
关山月:一雁过连营，繁霜覆古城。胡笳在何处，半夜起边声。
玉真公主山居:山北天泉苑，山西凤女家。不言沁园好，独隐武陵花。
沧浪峡（一作储嗣宗诗）:沧浪临古道，道上若成尘。自有沧浪峡，谁为无事人。
奉真观:真门迥向北，驰道直向西。为与天光近，云色成虹霓。
明妃曲四首:西行陇上泣胡天，南向云中指渭川。毳幕夜来时宛转，何由得似汉王边。胡王知妾不胜悲，乐府皆传汉国辞。朝来马上箜篌引，稍似宫中闲夜时。日暮惊沙乱雪飞，傍人相劝易罗衣。强来前殿看歌舞，共待单于夜猎归。彩骑双双引宝车，羌笛两两奏胡笳。若为别得横桥路，莫隐宫中玉树花。
同武平一员外游湖五首时武贬金坛令:红荷碧筱夜相鲜，皂盖兰桡浮翠筵。舟中对舞邯郸曲，月下双弹卢女弦。青林碧屿暗相期，缓楫挥觥欲赋诗。借问高歌凡几转，河低月落五更时。朝来仙阁听弦歌，暝入花亭见绮罗。池边命酒怜风月，浦口回船惜芰荷。朦胧竹影蔽岩扉，淡荡荷风飘舞衣。舟寻绿水宵将半，月隐青林人未归。花潭竹屿傍幽蹊，画楫浮空入夜溪。芰荷覆水船难进，歌舞留人月易低。
题茅山华阳洞:华阳洞口片云飞，细雨濛濛欲湿衣。玉箫遍满仙坛上，应是茅家兄弟归。
寄孙山人:新林二月孤舟还，水满清江花满山。借问故园隐君子，时时来往住人间。
变行路难:向晚横吹悲，风动马嘶合。前驱引旗节，千里阵云匝。单于下阴山，砂砾空飒飒。封侯取一战，岂复念闺阁。
塞下曲四首:蝉鸣空桑林，八月萧关道。出塞入塞寒，处处黄芦草。从来幽并客，皆共尘沙老。莫学游侠儿，矜夸紫骝好。饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。奉诏甘泉宫，总征天下兵。朝廷备礼出，郡国豫郊迎。纷纷几万人，去者无全生。臣愿节宫厩，分以赐边城。边头何惨惨，已葬霍将军。部曲皆相吊，燕南代北闻。功勋多被黜，兵马亦寻分。更遣黄龙戍，唯当哭塞云。
塞上曲:秋风夜渡河，吹却雁门桑。遥见胡地猎，鞴马宿严霜。五道分兵去，孤军百战场。功多翻下狱，士卒但心伤。
从军行二首:向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。
少年行二首:西陵侠少年，送客短长亭。青槐夹两道，白马如流星。闻道羽书急，单于寇井陉。气高轻赴难，谁顾燕山铭。走马远相寻，西楼下夕阴。结交期一剑，留意赠千金。高阁歌声远，重门柳色深。夜阑须尽饮，莫负百年心。
长歌行:旷野饶悲风，飕飕黄蒿草。系马倚白杨，谁知我怀抱。所是同袍者，相逢尽衰老。北登汉家陵，南望长安道。下有枯树根，上有鼯鼠窠。高皇子孙尽，千载无人过。宝玉频发掘，精灵其奈何。人生须达命，有酒且长歌。
悲哉行:勿听白头吟，人间易忧怨。若非沧浪子，安得从所愿。北上太行山，临风阅吹万。长云数千里，倏忽还肤寸。观其微灭时，精意莫能论。百年不容息，是处生意蔓。始悟海上人，辞君永飞遁。
古意:桃花四面发，桃叶一枝开。欲暮黄鹂啭，伤心玉镜台。清筝向明月，半夜春风来。
放歌行:南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚将献谋。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养每丰羞。若得金膏遂，飞云亦可俦。
越女（《乐府诗集》作《采莲曲》）:越女作桂舟，还将桂为楫。湖上水渺漫，清江不可涉。摘取芙蓉花，莫摘芙蓉叶。将归问夫婿，颜色何如妾。
郑县宿陶太公馆中赠冯六元二:儒有轻王侯，脱略当世务。本家蓝田下，非为渔弋故。无何困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦已屡。子为黄绶羁，余忝蓬山顾。京门望西岳，百里见郊树。飞雨祠上来，霭然关中暮。驱车郑城宿，秉烛论往素。山月出华阴，开此河渚雾。清光比故人，豁达展心晤。冯公尚戢翼，元子仍跼步。拂衣易为高，沦迹难有趣。张范善终始，吾等岂不慕。罢酒当凉风，屈伸备冥数。
听弹风入松阕赠杨补阙:商风入我弦，夜竹深有露。弦悲与林寂，清景不可度。寥落幽居心，飕飗青松树。松风吹草白，溪水寒日暮。声意去复还，九变待一顾。空山多雨雪，独立君始悟。
缑氏尉沈兴宗置酒南溪留赠:林色与溪古，深篁引幽翠。山尊在渔舟，棹月情已醉。始穷清源口，壑绝人境异。春泉滴空崖，萌草拆阴地。久之风榛寂，远闻樵声至。海雁时独飞，永然沧洲意。古时青冥客，灭迹沦一尉。吾子踌躇心，岂其纷埃事。缑峰信所克，济北余乃遂。齐物意已会，息肩理犹未。卷舒形性表，脱略贤哲议。仲月期角巾，饭僧嵩阳寺。
为张僓赠阎使臣:哀哀献玉人，楚国同悲辛。泣尽继以血，何由辨其真。赖承琢磨惠，复使光辉新。犹畏谗口疾，弃之如埃尘。
赠史昭:东林月未升，廓落星与汉。是夕鸿始来，斋中起长叹。怀哉望南浦，眇然夜将半。但有秋水声，愁使心神乱。握中何为赠，瑶草已衰散。海鳞未化时，各在天一岸。
秋山寄陈谠言:岩间寒事早，众山木已黄。北风何萧萧，兹夕露为霜。感激未能寐，中宵时慨慷。黄虫初悲鸣，玄鸟去我梁。独卧时易晚，离群情更伤。思君若不及，鸿雁今南翔。
出郴山口至叠石湾野人室中寄张十一:槠楠无冬春，柯叶连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为岗，崩剥雨露幽。石脉尽横亘，潜潭何时流。既见万古色，颇尽一物由。永与世人远，气还草木收。盈缩理无馀，今往何必忧。郴土群山高，耆老如中州。孰云议舛降，岂是娱宦游。阴火昔所伏，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻修。野人善竹器，童子能溪讴。寒月波荡漾，羁鸿去悠悠。
宿灞上寄侍御玙弟:独饮灞上亭，寒山青门外。长云骤落日，桑枣寂已晦。古人驱驰者，宿此凡几代。佐邑由东南，岂不知进退。吾宗秉全璞，楚得璆琳最。茅山就一征，柏署起三载。道契非物理，神交无留碍。知我沧溟心，脱略腐儒辈。孟冬銮舆出，阳谷群臣会。半夜驰道喧，五侯拥轩盖。是时燕齐客，献术蓬瀛内。甚悦我皇心，得与王母对。贱臣欲干谒，稽首期殒碎。哲弟感我情，问易穷否泰。良马足尚踠，宝刀光未淬。昨闻羽书飞，兵气连朔塞。诸将多失律，庙堂始追悔。安能召书生，愿得论要害。戎夷非草木，侵逐使狼狈。虽有屠城功，亦有降虏辈。兵粮如山积，恩泽如雨霈。羸卒不可兴，碛地无足爱。若用匹夫策，坐令军围溃。不费黄金资，宁求白璧赉。明主忧既远，边事亦可大。荷宠务推诚，离言深慷慨。霜摇直指草，烛引明光珮。公论日夕阻，朝廷蹉跎会。孤城海门月，万里流光带。不应百尺松，空老钟山霭。
次汝中寄河南陈赞府:汝山方联延，伊水才明灭。遥见入楚云，又此空馆月。纷然驰梦想，不谓远离别。京邑多欢娱，衡湘暂沿越。明湖春草遍，秋桂白花发。岂惟长思君，日夕在魏阙。
同从弟销南斋玩月忆山阴崔少府:高卧南斋时，开帷月初吐。清辉淡水木，演漾在窗户。苒苒几盈虚，澄澄变今古。美人清江畔，是夜越吟苦。千里其如何，微风吹兰杜。
代扶风主人答:杀气凝不流，风悲日彩寒。浮埃起四远，游子弥不欢。依然宿扶风，沽酒聊自宽。寸心亦未理，长铗谁能弹。主人就我饮，对我还慨叹。便泣数行泪，因歌行路难。十五役边地，三回讨楼兰。连年不解甲，积日无所餐。将军降匈奴，国使没桑干。去时三十万，独自还长安。不信沙场苦，君看刀箭瘢。乡亲悉零落，冢墓亦摧残。仰攀青松枝，恸绝伤心肝。禽兽悲不去，路傍谁忍看。幸逢休明代，寰宇静波澜。老马思伏枥，长鸣力已殚。少年与运会，何事发悲端。天子初封禅，贤良刷羽翰。三边悉如此，否泰亦须观。
酬鸿胪裴主簿雨后北楼见赠（一作高適诗）:暮霞照新晴，归云犹相逐。有怀晨昏暇，想见登眺目。问礼侍彤襜，题诗访茅屋。高楼多古今，陈事满陵谷。地久微子封，台馀孝王筑。裴回顾霄汉，豁达俯川陆。远水对孤城，长天向乔木。公门何清静，列戟森已肃。不叹携手稀，常思著鞭速。终当拂羽翰，轻举随鸿鹄。
送任五之桂林:楚客醉孤舟，越水将引棹。山为两乡别，月带千里貌。羁谴同缯纶，僻幽闻虎豹。桂林寒色在，苦节知所效。
山中别庞十:幽娟松筱径，月出寒蝉鸣。散发卧其下，谁知孤隐情。吟时白云合，钓处玄潭清。琼树方杳霭，凤兮保其贞。
留别伊阙张少府郭大都尉:迁客就一醉，主人空金罍。江湖青山底，欲去仍裴回。郭侯未相识，策马伊川来。把手相劝勉，不应老尘埃。孟阳逢山旧，仙馆留清才。日晚劝趣别，风长云逐开。幸随板舆远，负谴何忧哉。唯有仗忠信，音书报云雷。
送韦十二兵曹:县职如长缨，终日检我身。平明趋郡府，不得展故人。故人念江湖，富贵如埃尘。迹在戎府掾，心游天台春。独立浦边鹤，白云长相亲。南风忽至吴，分散还入秦。寒夜天光白，海净月色真。对坐论岁暮，弦悲岂无因。平生驰驱分，非谓杯酒仁。出处两不合，忠贞何由伸。看君孤舟去，且欲歌垂纶。
东京府县诸公与綦毋潜李颀相送至白马寺宿:鞍马上东门，裴回入孤舟。贤豪相追送，即棹千里流。赤岸落日在，空波微烟收。薄宦忘机括，醉来即淹留。月明见古寺，林外登高楼。南风开长廊，夏夜如凉秋。江月照吴县，西归梦中游。
送东林廉上人归庐山:石溪流已乱，苔径人渐微。日暮东林下，山僧还独归。昔为庐峰意，况与远公违。道性深寂寞，世情多是非。会寻名山去，岂复望清辉。
留别武陵袁丞:皇恩暂迁谪，待罪逢知己。从此武陵溪，孤舟二千里。桃花遗古岸，金涧流春水。谁识马将军，忠贞抱生死。
别刘谞:天地寒更雨，苍茫楚城阴。一尊广陵酒，十载衡阳心。倚仗不可料，悲欢岂易寻。相逢成远别，后会何如今。身在江海上，云连京国深。行当务功业，策马何駸駸。
岳阳别李十七越宾:相逢楚水寒，舟在洞庭驿。具陈江波事，不异沦弃迹。杉上秋雨声，悲切蒹葭夕。弹琴收馀响，来送千里客。平明孤帆心，岁晚济代策。时在身未充，潇湘不盈画。湖小洲渚联，澹淡烟景碧。鱼鳖自有性，龟龙无能易。谴黜同所安，风土任所适。闭门观玄化，携手遗损益。
留别岑参兄弟:江城建业楼，山尽沧海头。副职守兹县，东南棹孤舟。长安故人宅，秣马经前秋。便以风雪暮，还为纵饮留。貂蝉七叶贵，鸿鹄万里游。何必念钟鼎，所在烹肥牛。为君啸一曲，且莫弹箜篌。徒见枯者艳，谁言直如钩。岑家双琼树，腾光难为俦。谁言青门悲，俯期吴山幽。日西石门峤，月吐金陵洲。追随探灵怪，岂不骄王侯。
送刘昚虚归取宏词解:太清闻海鹤，游子引乡眄。声随羽仪远，势与归云便。青桂春再荣，白云暮来变。迁飞在礼仪，岂复泪如霰。
巴陵别刘处士:刘生隐岳阳，心远洞庭水。偃帆入山郭，一宿楚云里。竹映秋馆深，月寒江风起。烟波桂阳接，日夕数千里。袅袅清夜猿，孤舟坐如此。湘中有来雁，雨雪候音旨。
宿裴氏山庄:苍苍竹林暮，吾亦知所投。静坐山斋月，清溪闻远流。西峰下微雨，向晓白云收。遂解尘中组，终南春可游。
淇上酬薛据兼寄郭微（一作高適诗）:自从别京华，我心乃萧索。十年守章句，万里空寥落。北上登蓟门，茫茫见沙漠。倚剑对风尘，慨然思卫霍。拂衣去燕赵，驱马怅不乐。天长沧洲路，日暮邯郸郭。酒肆或淹留，渔泽屡栖泊。独行备艰难，孰辞干鼎镬。皇情念淳古，时俗何浮薄。理道须任贤，安人在求瘼。故交负奇才，逸气包謇谔。隐轸经济策，纵横建安作。才望忽先鸣，风期无宿诺。飘飖劳州县，迢递限言谑。东驰眇贝丘，西顾弥虢略。淇水徒自深，浮云不堪托。吾谋适可用，天道岂辽廓。不然买山田，一身与耕凿。
咏史:荷畚至洛阳，杖策游北门。天下尽兵甲，豺狼满中原。明夷方遘患，顾我徒崩奔。自惭菲薄才，误蒙国士恩。位重任亦重，时危志弥敦。西北未及终，东南不可吞。进则耻保躬，退乃为触藩。叹息嵩山老，而后知其尊。
杂兴:握中铜匕首，粉锉楚山铁。义士频报雠，杀人不曾缺。可悲燕丹事，终被狼虎灭。一举无两全，荆轲遂为血。诚知匹夫勇，何取万人杰。无道吞诸侯，坐见九州裂。
秋兴:日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
斋心:女萝覆石壁，溪水幽濛胧。紫葛蔓黄花，娟娟寒露中。朝饮花上露，夜卧松下风。云英化为水，光采与我同。日月荡精魄，寥寥天宇空。
独游:林卧情每闲，独游景常晏。时从灞陵下，垂钓往南涧。手携双鲤鱼，目送千里雁。悟彼飞有适，知此罹忧患。放之清冷泉，因得省疏慢。永怀青岑客，回首白云间。神超物无违，岂系名与宦。
香积寺礼拜万回平等二圣僧塔:真无御化来，借有乘化归。如彼双塔内，孰能知是非。愚也骇苍生，圣哉为帝师。当为时世出，不由天地资。万回主此方，平等性无违。今我一礼心，亿劫同不移。肃肃松柏下，诸天来有时。
就道士问周易参同契:仙人骑白鹿，发短耳何长。时余采菖蒲，忽见嵩之阳。稽首求丹经，乃出怀中方。披读了不悟，归来问嵇康。嗟余无道骨，发我入太行。
诸官游招隐寺:山馆人已空，青萝换风雨。自从永明世，月向龙宫吐。凿井长幽泉，白云今如古。应真坐松柏，锡杖挂窗户。口云七十馀，能救诸有苦。回指岩树花，如闻道场鼓。金色身坏灭，真如性无主。僚友同一心，清光遣谁取。
宴南亭:寒江映村林，亭上纳鲜洁。楚客共闲饮，静坐金管阕。酣竟日入山，暝来云归穴。城楼空杳霭，猿鸟备清切。物状如丝纶，上心为予决。访君东溪事，早晚樵路绝。
何九于客舍集:客有住桂阳，亦如巢林鸟。罍觞且终宴，功业会未了。山月空霁时，江明高楼晓。门前泊舟楫，行次入松筱。此意投赠君，沧波风袅袅。
洛阳尉刘晏与府掾诸公茶集天宫寺岸道上人房:良友呼我宿，月明悬天宫。道安风尘外，洒扫青林中。削去府县理，豁然神机空。自从三湘还，始得今夕同。旧居太行北，远宦沧溟东。各有四方事，白云处处通。
观江淮名胜图:刻意吟云山，尤知隐沦妙。远公何为者，再诣临海峤。而我高其风，披图得遗照。援毫无逃境，遂展千里眺。淡扫荆门烟，明标赤城烧。青葱林间岭，隐见淮海徼。但指香炉顶，无闻白猿啸。沙门既云灭，独往岂殊调。感对怀拂衣，胡宁事渔钓。安期始遗舄，千古谢荣耀。投迹庶可齐，沧浪有孤棹。
灞上闲居:鸿都有归客，偃卧滋阳村。轩冕无枉顾，清川照我门。空林网夕阳，寒鸟赴荒园。廓落时得意，怀哉莫与言。庭前有孤鹤，欲啄常翩翻。为我衔素书，吊彼颜与原。二君既不朽，所以慰其魂。
风凉原上作:阴岑宿云归，烟雾湿松柏。风凄日初晓，下岭望川泽。远山无晦明，秋水千里白。佳气盘未央，圣人在凝碧。关门阻天下，信是帝王宅。海内方晏然，庙堂有奇策。时贞守全运，罢去游说客。予忝兰台人，幽寻免贻责。
裴六书堂:闲堂闭空阴，竹林但清响。窗下长啸客，区中无遗想。经纶精微言，兼济当独往。
江上闻笛:横笛怨江月，扁舟何处寻。声长楚山外，曲绕胡关深。相去万馀里，遥传此夜心。寥寥浦溆寒，响尽惟幽林。不知谁家子，复奏邯郸音。水客皆拥棹，空霜遂盈襟。羸马望北走，迁人悲越吟。何当边草白，旌节陇城阴。
太湖秋夕:水宿烟雨寒，洞庭霜落微。月明移舟去，夜静魂梦归。暗觉海风度，萧萧闻雁飞。
赵十四兄见访:客来舒长簟，开閤延清风。但有无弦琴，共君尽尊中。晚来常读易，顷者欲还嵩。世事何须道，黄精且养蒙。嵇康殊寡识，张翰独知终。忽忆鲈鱼鲙，扁舟往江东。
过华阴:云起太华山，云山互明灭。东峰始含景，了了见松雪。羁人感幽栖，窅映转奇绝。欣然忘所疲，永望吟不辍。信宿百馀里，出关玩新月。何意昨来心，遇物遂迁别。人生屡如此，何以肆愉悦。
九江口作:漭漭江势阔，雨开浔阳秋。驿门是高岸，望尽黄芦洲。水与五溪合，心期万里游。明时无弃才，谪去随孤舟。鸷鸟立寒木，丈夫佩吴钩。何当报君恩，却系单于头。
大梁途中作:怏怏步长道，客行渺无端。郊原欲下雪，天地棱棱寒。当时每酣醉，不觉行路难。今日无酒钱，凄惶向谁叹。
途中作:游人愁岁晏，早起遵王畿。坠叶吹未晓，疏林月微微。惊禽栖不定，寒兽相因依。叹此霜露下，复闻鸿雁飞。渺然江南意，惜与中途违。羁旅悲壮发，别离念征衣。永图岂劳止，明节期所归。宁厌楚山曲，无人长掩扉。
山行入泾州:倦此山路长，停骖问宾御。林峦信回惑，白日落何处。徙倚望长风，滔滔引归虑。微雨随云收，濛濛傍山去。西临有边邑，北走尽亭戍。泾水横白烟，州城隐寒树。所嗟异风俗，已自少情趣。岂伊怀土多，触目忻所遇。
小敷谷龙潭祠作:崖谷喷疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪崇偏祠，废兴自兹邑。沉淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循甿揖。□飞振吕梁，忠信亦我习。波流浸已广，悔吝在所汲。溪水有清源，褰裳靡沾湿。
段宥厅孤桐:凤凰所宿处，月映孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。
琴:孤桐秘虚鸣，朴素传幽真。仿佛弦指外，遂见初古人。意远风雪苦，时来江山春。高宴未终曲，谁能辨经纶。
初日:初日净金闺，先照床前暖。斜光入罗幕，稍稍亲丝管。云发不能梳，杨花更吹满。
失题:奸雄乃得志，遂使群心摇。赤风荡中原，烈火无遗巢。一人计不用，万里空萧条。
赠宇文中丞（本畅当诗）:仆本濩落人，辱当州郡使。量力颇及早，谢归今即已。萧萧若凌虚，衿带顷消靡。车服卒然来，涔阳作游子。郁郁寡开颜，默默独行李。忽逢平生友，一笑方在此。秋清宁风日，楚思浩云水。为语弋林者，冥冥鸿远矣。
箜篌引:卢谿郡南夜泊舟，夜闻两岸羌戎讴，其时月黑猿啾啾。微雨沾衣令人愁，有一迁客登高楼，不言不寐弹箜篌。弹作蓟门桑叶秋，风沙飒飒青冢头，将军铁骢汗血流。深入匈奴战未休，黄旗一点兵马收，乱杀胡人积如丘。疮病驱来配边州，仍披漠北羔羊裘，颜色饥枯掩面羞。眼眶泪滴深两眸，思还本乡食牦牛，欲语不得指咽喉。或有强壮能咿嚘，意说被他边将雠，五世属藩汉主留。碧毛毡帐河曲游，橐驼五万部落稠，敕赐飞凤金兜鍪。为君百战如过筹，静扫阴山无鸟投，家藏铁券特承优。黄金千斤不称求，九族分离作楚囚，深溪寂寞弦苦幽。草木悲感声飕飗，仆本东山为国忧，明光殿前论九畴。簏读兵书尽冥搜，为君掌上施权谋，洞晓山川无与俦。紫宸诏发远怀柔，摇笔飞霜如夺钩，鬼神不得知其由。怜爱苍生比蚍蜉，朔河屯兵须渐抽，尽遣降来拜御沟。便令海内休戈矛，何用班超定远侯，史臣书之得已不。
乌栖曲:白马逐朱车，黄昏入狭邪。柳树乌争宿，争枝未得飞上屋。东房少妇婿从军，每听乌啼知夜分。
城傍曲:秋风鸣桑条，草白狐兔骄。邯郸饮来酒未消，城北原平掣皂雕。射杀空营两腾虎，回身却月佩弓弰。
行路难:双丝作绠系银瓶，百尺寒泉辘轳上。悬丝一绝不可望，似妾倾心在君掌。人生意气好迁捐，只重狂花不重贤。宴罢调筝奏离鹤，回娇转盼泣君前。君不见，眼前事，岂保须臾心勿异。西山日下雨足稀，侧有浮云无所寄。但愿莫忘前者言，锉骨黄尘亦无愧。行路难，劝君酒，莫辞烦，美酒千钟犹可尽，心中片愧何可论。一闻汉主思故剑，使妾长嗟万古魂。
奉赠张荆州:祝融之峰紫云衔，翠如何其雪崭岩。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。
驾出长安（一作宋之问诗）:圣德超千古，皇风扇九围。天回万象出，驾动六龙飞。淑气来黄道，祥云覆紫微。太平多扈从，文物有光辉。
驾幸河东:晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。
胡笳曲:城南虏已合，一夜几重围。自有金笳引，能沾出塞衣。听临关月苦，清入海风微。三奏高楼晓，胡人掩涕归。
潞府客亭寄崔凤童:萧条郡城闭，旅馆空寒烟。秋月对愁客，山钟摇暮天。新知偶相访，斗酒情依然。一宿阻长会，清风徒满川。
和振上人秋夜怀士会:白露伤草木，山风吹夜寒。遥林梦亲友，高兴发云端。郭外秋声急，城边月色残。瑶琴多远思，更为客中弹。
送李擢游江东:清洛日夜涨，微风引孤舟。离肠便千里，远梦生江楼。楚国橙橘暗，吴门烟雨愁。东南具今古，归望山云秋。
沙苑南渡头:秋雾连云白，归心浦溆悬。津人空守缆，村馆复临川。篷隔苍茫雨，波连演漾田。孤舟未得济，入梦在何年。
客广陵:楼头广陵近，九月在南徐。秋色明海县，寒烟生里闾。夜帆归楚客，昨日度江书。为问易名叟，垂纶不见鱼。
静法师东斋:筑室在人境，遂得真隐情。春尽草木变，雨来池馆清。琴书全雅道，视听已无生。闭户脱三界，白云自虚盈。
素上人影塔:物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。
遇薛明府谒聪上人:欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
谒焦炼师:中峰青苔壁，一点云生时。岂意石堂里，得逢焦炼师。炉香净琴案，松影闲瑶墀。拜受长年药，翩翻西海期。
宿京江口期刘昚虚不至:霜天起长望，残月生海门。风静夜潮满，城高寒气昏。故人何寂寞，久已乖清言。明发不能寐，徒盈江上尊。
寒食即事:晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。
九日登高:青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。
万岁楼:江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。
夏月花萼楼酺宴应制:土德三元正，尧心万国同。汾阴备冬礼，长乐应和风。赐庆垂天泽，流欢旧渚宫。楼台生海上，箫鼓出天中。雾晓筵初接，宵长曲未终。雨随青幕合，月照舞罗空。玉陛分朝列，文章发圣聪。愚臣忝书赋，歌咏颂丝桐。
送欧阳会稽之任:怀禄贵心赏，东流山水长。官移会稽郡，地迩上虞乡。缓带屏纷杂，渔舟临讼堂。逶迤回溪趣，猿啸飞鸟行。万室霁朝雨，千峰迎夕阳。辉辉远洲映，暧暧澄湖光。白发有高士，青春期上皇。应须枉车歇，为我访荷裳。
同王维集青龙寺昙壁上人兄院五韵:本来清净所，竹树引幽阴。檐外含山翠，人间出世心。圆通无有象，圣境不能侵。真是吾兄法，何妨友弟深。天香自然会，灵异识钟音。
东溪玩月（一作王维诗）:月从断山口，遥吐柴门端。万木分空霁，流阴中夜攒。光连虚象白，气与风露寒。谷静秋泉响，岩深青霭残。澄清入幽梦，破影抱空峦。恍惚琴窗里，松溪晓思难。
朝来曲:月昃鸣珂动，花连绣户春。盘龙玉台镜，唯待画眉人。
从军行:大将军出战，白日暗榆关。三面黄金甲，单于破胆还。
答武陵田太守:仗剑行千里，微躯感一言。曾为大梁客，不负信陵恩。
题灞池二首:腰镰欲何之，东园刈秋韭。世事不复论，悲歌和樵叟。开门望长川，薄暮见渔者。借问白头翁，垂纶几年也。
题僧房:棕榈花满院，苔藓入闲房。彼此名言绝，空中闻异香。
击磬老人:双峰褐衣久，一磬白眉长。谁识野人意，徒看春草芳。
送胡大:荆门不堪别，况乃潇湘秋。何处遥望君，江边明月楼。
送郭司仓:映门淮水绿，留骑主人心。明月随良掾，春潮夜夜深。
送李十五:怨别秦楚深，江中秋云起。天长杳无隔，月影在寒水。
送张四:枫林已愁暮，楚水复堪悲。别后冷山月，清猿无断时。
武陵田太守席送司马卢谿:诸侯分楚郡，饮饯五谿春。山水清晖远，俱怜一逐臣。
送谭八之桂林:客心仍在楚，江馆复临湘。别意猿鸟外，天寒桂水长。
送刘十五之郡:平明江雾寒，客马江上发。扁舟事洛阳，窅窅含楚月。
从军行七首:烽火城西百尺楼，黄昏独上海风秋。更吹羌笛关山月，无那金闺万里愁。琵琶起舞换新声，总是关山旧别情。撩乱边愁听不尽，高高秋月照长城。关城榆叶早疏黄，日暮云沙古战场。表请回军掩尘骨，莫教兵士哭龙荒。青海长云暗雪山，孤城遥望玉门关。黄沙百战穿金甲，不破楼兰终不还。大漠风尘日色昏，红旗半卷出辕门。前军夜战洮河北，已报生擒吐谷浑。胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。玉门山嶂几千重，山北山南总是烽。人依远戍须看火，马踏深山不见踪。
出塞二首:秦时明月汉时关，万里长征人未还。但使龙城飞将在，不教胡马度阴山。骝马新跨白玉鞍，战罢沙场月色寒。城头铁鼓声犹振，匣里金刀血未干。
采莲曲二首:吴姬越艳楚王妃，争弄莲舟水湿衣。来时浦口花迎入，采罢江头月送归。荷叶罗裙一色裁，芙蓉向脸两边开。乱入池中看不见，闻歌始觉有人来。
殿前曲二首:贵人妆梳殿前催，香风吹入殿后来。仗引笙歌大宛马，白莲花发照池台。胡部笙歌西殿头，梨园弟子和凉州。新声一段高楼月，圣主千秋乐未休。
春宫曲（唐人绝句作殿前曲）:昨夜风开露井桃，未央前殿月轮高。平阳歌舞新承宠，帘外春寒赐锦袍。
西宫春怨:西宫夜静百花香，欲卷珠帘春恨长。斜抱云和深见月，朦胧树色隐昭阳。
西宫秋怨:芙蓉不及美人妆，水殿风来珠翠香。谁分含啼掩秋扇，空悬明月待君王。
长信秋词五首:金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。银灯青琐裁缝歇，还向金城明主看。奉帚平明金殿开，且将团扇暂裴回。玉颜不及寒鸦色，犹带昭阳日影来。真成薄命久寻思，梦见君王觉后疑。火照西宫知夜饮，分明复道奉恩时。长信宫中秋月明，昭阳殿下捣衣声。白露堂中细草迹，红罗帐里不胜情。
青楼曲二首:白马金鞍从武皇，旌旗十万宿长杨。楼头小妇鸣筝坐，遥见飞尘入建章。驰道杨花满御沟，红妆缦绾上青楼。金章紫绶千馀骑，夫婿朝回初拜侯。
青楼怨:香帏风动花入楼，高调鸣筝缓夜愁。肠断关山不解说，依依残月下帘钩。
浣纱女:钱塘江畔是谁家，江上女儿全胜花。吴王在时不得出，今日公然来浣纱。
闺怨:闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
甘泉歌:乘舆执玉已登坛，细草沾衣春殿寒。昨夜云生拜初月，万年甘露水晶盘。
萧驸马宅花烛:青鸾飞入合欢宫，紫凤衔花出禁中。可怜今夜千门里，银汉星回一道通。
观猎:角鹰初下秋草稀，铁骢抛鞚去如飞。少年猎得平原兔，马后横捎意气归。
寄穆侍御出幽州:一从恩谴度潇湘，塞北江南万里长。莫道蓟门书信少，雁飞犹得到衡阳。
寄陶副使:闻道将军破海门，如何远谪渡湘沅。春来明主封西岳，自有还君紫绶恩。
至南陵答皇甫岳:与君同病复漂沦，昨夜宣城别故人。明主恩深非岁久，长江还共五溪滨。
西江寄越弟:南浦逢君岭外还，沅溪更远洞庭山。尧时恩泽如春雨，梦里相逢同入关。
李四仓曹宅夜饮:霜天留后故情欢，银烛金炉夜不寒。欲问吴江别来意，青山明月梦中看。
宴春源:源向春城花几重，江明深翠引诸峰。与君醉失松溪路，山馆寥寥传暝钟。
龙标野宴:沅溪夏晚足凉风，春酒相携就竹丛。莫道弦歌愁远谪，青山明月不曾空。
听流人水调子:孤舟微月对枫林，分付鸣筝与客心。岭色千重万重雨，断弦收与泪痕深。
梁苑:梁园秋竹古时烟，城外风悲欲暮天。万乘旌旗何处在，平台宾客有谁怜。
武陵龙兴观黄道士房问易因题:斋心问易太阳宫，八卦真形一气中。仙老言馀鹤飞去，玉清坛上雨濛濛。
送魏二:醉别江楼橘柚香，江风引雨入舟凉。忆君遥在潇湘月，愁听清猿梦里长。
别李浦之京:故园今在灞陵西，江畔逢君醉不迷。小弟邻庄尚渔猎，一封书寄数行啼。
送狄宗亨:秋在水清山暮蝉，洛阳树色鸣皋烟。送君归去愁不尽，又惜空度凉风天。
送薛大赴安陆:津头云雨暗湘山，迁客离忧楚地颜。遥送扁舟安陆郡，天边何处穆陵关。
芙蓉楼送辛渐二首:寒雨连天夜入湖，平明送客楚山孤。洛阳亲友如相问，一片冰心在玉壶。丹阳城南秋海阴，丹阳城北楚云深。高楼送客不能醉，寂寂寒江明月心。
重别李评事:莫道秋江离别难，舟船明日是长安。吴姬缓舞留君醉，随意青枫白露寒。
别陶副使归南海:南越归人梦海楼，广陵新月海亭秋。宝刀留赠长相忆，当取戈船万户侯。
送人归江夏:寒江绿水楚云深，莫道离忧迁远心。晓夕双帆归鄂渚，愁将孤月梦中寻。
送李五:玉碗金罍倾送君，江西日入起黄云。扁舟乘月暂来去，谁道沧浪吴楚分。
送十五舅:深林秋水近日空，归棹演漾清阴中。夕浦离觞意何已，草根寒露悲鸣虫。
留别郭八:长亭驻马未能前，井邑苍茫含暮烟。醉别何须更惆怅，回头不语但垂鞭。
送窦七:清江月色傍林秋，波上荧荧望一舟。鄂渚轻帆须早发，江边明月为君留。
巴陵送李十二:摇曳巴陵洲渚分，清江传语便风闻。山长不见秋城色，日暮蒹葭空水云。
送裴图南:黄河渡头归问津，离家几日茱萸新。漫道闺中飞破镜，犹看陌上别行人。
留别司马太守:辰阳太守念王孙，远谪沅溪何可论。黄鹤青云当一举，明珠吐著报君恩。
卢溪主人:武陵溪口驻扁舟，溪水随君向北流。行到荆门上三峡，莫将孤月对猿愁。
送程六:冬夜伤离在五溪，青鱼雪落鲙橙齑。武冈前路看斜月，片片舟中云向西。
送朱越:远别舟中蒋山暮，君行举首燕城路。蓟门秋月隐黄云，期向金陵醉江树。
别辛渐:别馆萧条风雨寒，扁舟月色渡江看。酒酣不识关西道，却望春江云尚残。
送柴侍御:流水通波接武冈，送君不觉有离伤。青山一道同云雨，明月何曾是两乡。
送万大归长沙:桂阳秋水长沙县，楚竹离声为君变。青山隐隐孤舟微，白鹤双飞忽相见。
送吴十九往沅陵:沅江流水到辰阳，溪口逢君驿路长。远谪谁知望雷雨，明年春水共还乡。
别皇甫五:溆浦潭阳隔楚山，离尊不用起愁颜。明祠灵响期昭应，天泽俱从此路还。
送崔参军往龙溪:龙溪只在龙标上，秋月孤山两相向。谴谪离心是丈夫，鸿恩共待春江涨。
送郑判官:东楚吴山驿树微，轺车衔命奉恩辉。英僚携出新丰酒，半道遥看骢马归。
送姚司法归吴:吴掾留觞楚郡心，洞庭秋雨海门阴。但令意远扁舟近，不道沧江百丈深。
送高三之桂林:留君夜饮对潇湘，从此归舟客梦长。岭上梅花侵雪暗，归时还拂桂花香。
旅望（一作出塞行）:白花原头望京师，黄河水流无尽时。穷秋旷野行人绝，马首东来知是谁。
题朱炼师山房:叩齿焚香出世尘，斋坛鸣磬步虚人。百花仙酝能留客，一饭胡麻度几春。
武陵开元观黄炼师院三首:松间白发黄尊师，童子烧香禹步时。欲访桃源入溪路，忽闻鸡犬使人疑。先贤盛说桃花源，尘忝何堪武陵郡。闻道秦时避地人，至今不与人通问。山观空虚清静门，从官役吏扰尘喧。暂因问俗到真境，便欲投诚依道源。
河上老人歌（一作河上歌）:河上老人坐古槎，合丹只用青莲花。至今八十如四十，口道沧溟是我家。
春怨:音书杜绝白狼西，桃李无颜黄鸟啼。寒雁春深归去尽，出门肠断草萋萋。
句:朝荐抱良策，独倚江城楼。（《述情》，《诗式》）昨从金陵邑，远谪沅溪滨。（《沅志》）娟魄已三孕。（以下《海录碎事》）。驾幸温泉日，严霜子月初。长亭酒未醒，千里风动地。（以下《河岳英灵集》）苍荻寒沧江，石头岸边饮。天仗森森练雪凝，身骑铁骢自臂鹰。
送陆擢:圣代多才俊，陆生何考槃。南山高松树，不合空摧残。九月湖上别，北风秋雨寒。殷勤叹孤凤，早食金琅玕。
送李十一尉临溪:泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
江上琴兴:江上调玉琴，一弦清一心。泠泠七弦遍，万木澄幽阴。能使江月白，又令江水深。始知梧桐枝，可以徽黄金。
湖中晚霁:湖广舟自轻，江天欲澄霁。是时清楚望，气色犹霾曀。踟蹰金霞白，波上日初丽。烟虹落镜中，树木生天际。杳杳涯欲辨，蒙蒙云复闭。言乘星汉明，又睹寰瀛势。微兴从此惬，悠然不知岁。试歌沧浪清，遂觉乾坤细。岂念客衣薄，将期永投袂。迟回渔父间，一雁声嘹唳。
宿王昌龄隐居:清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。
送楚十少府:微风吹霜气，寒影明前除。落日未能别，萧萧林木虚。愁烟闭千里，仙尉其何如。因送别鹤操，赠之双鲤鱼。鲤鱼在金盘，别鹤哀有馀。心事则如此，请君开素书。
张山人弹琴:君去芳草绿，西峰弹玉琴。岂惟丘中赏，兼得清烦襟。朝从山口还，出岭闻清音。了然云霞气，照见天地心。玄鹤下澄空，翩翩舞松林。改弦扣商声，又听飞龙吟。稍觉此身妄，渐知仙事深。其将炼金鼎，永矣投吾簪。
白湖寺后溪宿云门:落日山水清，乱流鸣淙淙。旧蒲雨抽节，新花水对窗。溪中日已没，归鸟多为双。杉松引直路，出谷临前湖。洲渚晚色静，又观花与蒲。入溪复登岭，草浅寒流速。圆月明高峰，春山因独宿。松阴澄初夜，曙色分远目。日出城南隅，青青媚川陆。乱花覆东郭，碧气销长林。四郊一清影，千里归寸心。前瞻王程促，却恋云门深。毕景有馀兴，到家弹玉琴。
闲斋卧病行药至山馆稍次湖亭二首:旬时结阴霖，帘外初白日。斋沐清病容，心魂畏虚室。闲梅照前户，明镜悲旧质。同袍四五人，何不来问疾。行药至石壁，东风变萌芽。主人门外绿，小隐湖中花。时物堪独往，春帆宜别家。辞君向沧海，烂熳从天涯。
塞上曲:翩翩云中使，来问太原卒。百战苦不归，刀头怨明月。塞云随阵落，寒日傍城没。城下有寡妻，哀哀哭枯骨。
仙谷遇毛女意知是秦宫人:溪口水石浅，泠泠明药丛。入溪双峰峻，松栝疏幽风。垂岭枝袅袅，翳泉花濛濛。夤缘斋人目，路尽心弥通。盘石横阳崖，前流殊未穷。回潭清云影，瀰漫长天空。水边一神女，千岁为玉童。羽毛经汉代，珠翠逃秦宫。目觌神已寓，鹤飞言未终。祈君青云秘，愿谒黄仙翁。尝以耕玉田，龙鸣西顶中。金梯与天接，几日来相逢。
梦太白西峰:梦寐升九崖，杳霭逢元君。遗我太白峰，寥寥辞垢氛。结宇在星汉，宴林闭氤氲。檐楹覆馀翠，巾舄生片云。时往溪水间，孤亭昼仍曛。松峰引天影，石濑清霞文。恬目缓舟趣，霁心投鸟群。春风又摇棹，潭岛花纷纷。
鄂渚招王昌龄张偾:刈芦旷野中，沙土飞黄云。天晦无精光，茫茫悲远君。楚山隔湘水，湖畔落日曛。春雁又北飞，音书固难闻。谪居未为叹，谗枉何由分。午日逐蛟龙，宜为吊冤文。翻覆古共然，名宦安足云。贫士任枯槁，捕鱼清江濆。有时荷锄犁，旷野自耕耘。不然春山隐，溪涧花氤氲。山鹿自有场，贤达亦顾群。二贤归去来，世上徒纷纷。
春词二首（乐府诗题作陌上桑）:菀菀黄柳丝，濛濛杂花垂。日高红妆卧，倚对春光迟。宁知傍淇水，騕褭黄金羁。翳翳陌上桑，南枝交北堂。美人金梯出，素手自提筐。非但畏蚕饥，盈盈娇路傍。
晦日马镫曲稍次中流作:夜寒宿芦苇，晓色明西林。初日在川上，便澄游子心。秦天无纤翳，郊野浮春阴。波静随钓鱼，舟小绿水深。出浦见千里，旷然谐远寻。扣船应渔父，因唱沧浪吟。
古意:牧马古道傍，道傍多古墓。萧条愁杀人，蝉鸣白杨树。回头望京邑，合沓生尘雾。富贵安可常，归来保贞素。
宿五度溪仙人得道处:五度溪上花，生根依两崖。二月寻片云，愿宿秦人家。上见悬崖崩，下见白水湍。仙人弹棋处，石上青萝盘。无处求玉童，翳翳唯林峦。前溪遇新月，聊取玉琴弹。
西山:一身为轻舟，落日西山际。常随去帆影，远接长天势。物象归馀清，林峦分夕丽。亭亭碧流暗，日入孤霞继。渚日远阴映，湖云尚明霁。林昏楚色来，岸远荆门闭。至夜转清迥，萧萧北风厉。沙边雁鹭泊，宿处蒹葭蔽。圆月逗前浦，孤琴又摇曳。泠然夜遂深，白露沾人袂。
春词:阶下草犹短，墙头梨花白。织女高楼上，停梭顾行客。问君在何所，青鸟舒锦翮。
赠三侍御:高山临大泽，正月芦花干。阳色薰两崖，不改青松寒。士贤守孤贞，古来皆共难。明君错甚才，台上飞三鸾。操与霜雪明，量与江海宽。束身视天涯，安能穷波澜。孤鹤在枳棘，一枝非所安。逸翮望绝霄，见欲凌云端。层台何其高，山石流洪湍。固知非天池，鸣跃同所欢。谁念独枯槁，四十长江干。责躬贵知己，效拙从一官。折翮悲高风，苦饥候朝餐。湖月映大海，天空何漫漫。托身未知所，谋道庶不刊。吟彼乔木诗，一夕常三叹。
第三峰:西山第三顶，茅宇依双松。杳杳欲至天，云梯升几重。莹魄澄玉虚，以求鸾鹤踪。逶迤非天人，执节乘赤龙。旁映白日光，缥缈轻霞容。孤辉上烟雾，馀影明心胸。愿与黄麒麟，欲飞而莫从。因寂清万象，轻云自中峰。山暝学栖鸟，月来随暗蛩。寻空静馀响，袅袅云溪钟。
古兴:汉上逢老翁，江口为僵尸。白发沾黄泥，遗骸集乌鸱。机巧自此忘，精魄今何之。风吹钓竿折，鱼跃安能施。白水明汀洲，菰蒲冒深陂。唯留扁舟影，系在长江湄。突兀枯松枝，悠扬女萝丝。托身难凭依，生死焉相知。遍观今时人，举世皆尔为。将军死重围，汉卒犹争驰。百马同一衔，万轮同一规。名与身孰亲，君子宜固思。
高楼夜弹筝:高楼百馀尺，直上江水平。明月照人苦，开帘弹玉筝。山高猿狖急，天静鸿雁鸣。曲度犹未终，东峰霞半生。
客有自燕而归哀其老而赠之:羸马朝自燕，一身为二连。忆亲拜孤冢，移葬双陵前。幽愿从此毕，剑心因获全。孟冬寒气盛，抚辔告言旋。碣石海北门，馀寇惟朝鲜。离离一寒骑，袅袅驰白天。生别皆自取，况为士卒先。寸心渔阳兴，落日旌竿悬。
白龙窟泛舟寄天台学道者:夕映翠山深，馀晖在龙窟。扁舟沧浪意，澹澹花影没。西浮入天色，南望对云阙。因忆莓苔峰，初阳濯玄发。泉萝两幽映，松鹤间清越。碧海莹子神，玉膏泽人骨。忽然为枯木，微兴遂如兀。应寂中有天，明心外无物。环回从所泛，夜静犹不歇。澹然意无限，身与波上月。
张天师草堂:灵溪宴清宇，傍倚枯松根。花药绕方丈，瀑泉飞至门。四气闭炎热，两崖改明昏。夜深月暂皎，亭午朝始暾。信是天人居，幽幽寂无喧。万壑应鸣磬，诸峰接一魂。遂登仙子谷，因醉田生樽。时节开玉书，窅映飞天言。心化便无影，目精焉累烦。忽而与霄汉，寥落空南轩。
古意三首:二妃方访舜，万里南方悬。远道隔江汉，孤舟无岁年。不知苍梧处，气尽呼青天。愁泪变楚竹，蛾眉丧湘川。后人立为庙，累世称其贤。过客设祠祭，狐狸来坐边。怀古未忍还，猿吟彻空山。明月照高阁，彩女褰罗幕。歌舞临碧云，箫声沸珠箔。青鸾临南海，天上双白鹤。万里齐翼飞，意求君门乐。玉霄九重闭，金锁夜不开。两翅自无力，愁鸣云外来。态深入空贵，世屈无良媒。俯仰顾中禁，东飞白玉台。楚王竟何去，独自留巫山。偏使世人见，迢迢江汉间。驻舟春溪里，皆愿拜灵颜。寤寐见神女，金沙鸣珮环。闲艳绝世姿，令人气力微。含笑竟不语，化作朝云飞。
渔浦:春至百草绿，陂泽闻鶬鹒。别家投钓翁，今世沧浪情。沤纻为缊袍，折麻为长缨。荣誉失本真，怪人浮此生。碧水月自阔，安流净而平。扁舟与天际，独往谁能名。
空灵山应田叟:湖南无村落，山舍多黄茆。淳朴如太古，其人居鸟巢。牧童唱巴歌，野老亦献嘲。泊舟问溪口，言语皆哑咬。土俗不尚农，岂暇论肥硗。莫徭射禽兽，浮客烹鱼鲛。余亦罘罝人，获麋今尚苞。敬君中国来，愿以充其庖。日入闻虎斗，空山满咆哮。怀人虽共安，异域终难交。白水可洗心，采薇可为肴。曳策背落日，江风鸣梢梢。
太公哀晚遇:日出渭流白，文王畋猎时。钓翁在芦苇，川泽无熊罴。诏书起遗贤，匹马令致辞。因称江海人，臣老筋力衰。迟迟诣天车，快快悟灵龟。兵马更不猎，君臣皆共怡。同车至咸阳，心影无磷缁。四牡玉墀下，一言为帝师。王侯拥朱门，轩盖曜长逵。古来荣华人，遭遇谁知之。落日悬桑榆，光景有顿亏。倏忽天地人，虽贵将何为。
昭君墓:汉宫岂不死，异域伤独没。万里驮黄金，蛾眉为枯骨。回车夜出塞，立马皆不发。共恨丹青人，坟上哭明月。
吊王将军墓:嫖姚北伐时，深入强千里。战馀落日黄，军败鼓声死。尝闻汉飞将，可夺单于垒。今与山鬼邻，残兵哭辽水。
古意:井底玉冰洞地明，琥珀辘轳青丝索。仙人骑凤披彩霞，挽上银瓶照天阁。黄金作身双飞龙，口衔明月喷芙蓉。一时渡海望不见，晓上青楼十二重。
古兴:辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
张公子行（一作古意）:日出乘钓舟，袅袅持钓竿。涉淇傍荷花，骢马闲金鞍。侠客白云中，腰间悬辘轳。出门事嫖姚，为君西击胡。胡兵汉骑相驰逐，转战孤军西海北。百尺旌竿沉黑云，边笳落日不堪闻。
题破山寺后禅院:清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但馀钟磬音。
送李大都护:单于虽不战，都护事边深。君执幕中秘，能为高士心。海头近初月，碛里多愁阴。西望郭犹子，将分泪满襟。
潭州留别:贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
听琴秋夜赠寇尊师:琴当秋夜听，况是洞中人。一指指应法，一声声爽神。寒虫临砌急，清吹袅灯频。何必钟期耳，高闲自可亲。
泊舟盱眙:泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
江行:平湖四无际，此夜泛孤舟。明月异方意，吴歌令客愁。乡园碧云外，兄弟渌江头。万里无归信，伤心看斗牛。
燕居:青苔常满路，流水复入林。远与市朝隔，日闻鸡犬深。寥寥丘中想，渺渺湖上心。啸傲转无欲，不知成陆沉。
送宇文六:花映垂杨汉水清，微风林里一枝轻。即今江北还如此，愁杀江南离别情。
落第长安:家园好在尚留秦，耻作明时失路人。恐逢故里莺花笑，且向长安度一春。
塞下:铁马胡裘出汉营，分麾百道救龙城。左贤未遁旌竿折，过在将军不在兵。
题法院:胜景门闲对远山，竹深松老半含烟。皓月殿中三度磬，水晶宫里一僧禅。
岭猿:杳杳袅袅清且切，鹧鸪飞处又斜阳。相思岭上相思泪，不到三声合断肠。
三日寻李九庄:雨歇杨林东渡头，永和三日荡轻舟。故人家在桃花岸，直到门前溪水流。
塞下曲四首:玉帛朝回望帝乡，乌孙归去不称王。天涯静处无征战，兵气销为日月光。北海阴风动地来，明君祠上望龙堆。髑髅皆是长城卒，日暮沙场飞作灰。龙斗雌雄势已分，山崩鬼哭恨将军。黄河直北千馀里，冤气苍茫成黑云。因嫁单于怨在边，蛾眉万古葬胡天。汉家此去三千里，青冢常无草木烟。
戏题湖上:湖上老人坐矶头，湖里桃花水却流。竹竿袅袅波无际，不知何者吞吾钩。
吴故宫:越女歌长君且听，芙蓉香满水边城。岂知一日终非主，犹自如今有怨声。
从军行:秋草马蹄轻，角弓持弦急。去为龙城候，正值胡兵袭。军气横大荒，战酣日将入。长风金鼓动，白露铁衣湿。四起愁边声，南辕时伫立。断蓬孤自转，寒雁飞相及。万里云沙涨，平川冰霰溢。夜闻汉使归，独向刀环泣。
故绛行:君不见铜鞮观，数里城池已芜漫。君不见萀祁宫，几重台榭亦微濛。介马兵车全盛时，歌童舞女妖艳姿。一代繁华皆共绝，九原唯望冢累累。
少年行三首:十八羽林郎，戎衣侍汉王。臂鹰金殿侧，挟弹玉舆傍。驰道春风起，陪游出建章。侍猎长杨下，承恩更射飞。尘生马影灭，箭落雁行稀。薄暮随天仗，联翩入琐闱。玉剑膝边横，金杯马上倾。朝游茂陵道，夜宿凤凰城。豪吏多猜忌，无劳问姓名。
淮南秋夜呈周侃（一作呈同僚）:天净河汉高，夜闲砧杵发。清秋忽如此，离恨应难歇。风乱池上萍，露光竹间月。与君共游处，勿作他乡别。
林园秋夜作:林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。
读前汉外戚传:人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
春怨:夜尽梦初惊，纱窗早雾明。晓妆脂粉薄，春服绮罗轻。妾有今朝恨，君无旧日情。愁来理弦管，皆是断肠声。
古歌二首:美人怨何深，含情倚金阁。不嚬复不语，红泪双双落。美人闭红烛，独坐裁新锦。频放剪刀声，夜寒知未寝。
春夜裁缝:珠箔因风起，飞蛾入最能。不教人夜作，方便杀明灯。
春女怨:白玉堂前一树梅，今朝忽见数花开。儿家门户寻常闭，春色因何入得来。
怨歌:百尺珠楼临狭斜，新妆能唱美人车。皆言贱妾红颜好，要自狂夫不忆家。
小山歌:人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。
题江潮庄壁:田家喜秋熟，岁晏林叶稀。禾黍积场圃，楂梨垂户扉。野闲犬时吠，日暮牛自归。时复落花酒，茅斋堪解衣。
咏帘:玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
茱萸女:山阴柳家女，九日采茱萸。复得东邻伴，双为陌上姝。插枝著高髻，结子置长裾。作性常迟缓，非关诧丈夫。平明折林樾，日入返城隅。侠客要罗袖，行人挑短书。蛾眉自有主，年少莫踟蹰。
五日观妓:西施谩道浣春纱，碧玉今时斗丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。
骢马:金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。
题情人药栏:敛眉语芳草，何许太无情。正见离人别，春心相向生。
河上逢落花:河水浮落花，花流东不息。应见浣纱人，为道长相忆。
宁王山池:水势临阶转，峰形对路开。槎从天上得，石是海边来。瑞草分丛种，祥花间色栽。旧传词赋客，唯见有邹枚。
题石瓮寺:胜境宜长望，迟春好散愁。关连四塞起，河带八川流。复磴承香阁，重岩映彩楼。为临温液近，偏美圣君游。
田家:小园足生事，寻胜日倾壶。莳蔬利于鬻，才青摘已无。四邻依野竹，日夕采其枯。田家心适时，春色遍桑榆。
后庭怨:君不见红闺少女端正时，夭夭桃李仙容姿。幸得君王怜巧笑，披香殿里荐蛾眉。蛾眉双双人共进，常恐妾身从此摈。甄妃为妒出层宫，班女因猜下长信。长信宫门闭不开，昭阳歌吹风送来。梦中魂魄犹言是，觉后精神尚未回。念君娇爱无终始，使妾长啼后庭里。独立每看斜日尽，孤眠直至残灯死。秋日闻虫翡翠帘，春晴照面鸳鸯水。红颜旧来花不胜，白发如今雪相似。传闻纨扇恩未歇，预想蛾眉上初月。如君贵伪不贵真，还同弃妾逐新人。借问南山松叶意，何如北砌槿花新。
夜坐看搊筝:调筝夜坐灯光里，却挂罗帷露纤指。朱弦一一声不同，玉柱连连影相似。不知何处学新声，曲曲弹来未睹名。应是石家金谷里，流传未满洛阳城。
长信怨:飞燕倚身轻，争人巧笑名。生君弃妾意，增妾怨君情。日落昭阳壁，秋来长信城。寥寥金殿里，歌吹夜无声。
闺情:日暮裁缝歇，深嫌气力微。才能收箧笥，懒起下帘帷。怨坐空然烛，愁眠不解衣。昨来频梦见，夫婿莫应知。
十五夜观灯:暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
除夜（一作史青诗）:今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
闻漏:建礼含香处，重城待漏臣。徐闻传凤诏，晓唱辨鸡人。银箭残将尽，铜壶漏更新。催筹当午夜，移刻及三辰。杳杳从天远，泠泠出禁频。直疑残漏曙，肃肃对钩陈。
送沈芳谒李观察求仕进:往日长安路，欢游不惜年。为贪卢女曲，用尽沈郎钱。身老方投刺，途穷始著鞭。犹闻有知己，此去不徒然。
古塞下曲:进军飞狐北，穷寇势将变。日落沙尘昏，背河更一战。騂马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。
燕歌行:请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，冰上渡交河。大小百馀战，封侯竟蹉跎。归来灞陵下，故旧无相过。雄剑委尘匣，空门垂雀罗。玉簪还赵女，宝瑟付齐娥。昔日不为乐，时哉今奈何。
望太华赠卢司仓:行吏到西华，乃观三峰壮。削成元气中，杰出天河上。如有飞动色，不知青冥状。巨灵安在哉，厥迹犹可望。方此顾行旅，末由饬仙装。葱茏记星坛，明灭数云嶂。良友垂真契，宿心所微尚。敢投归山吟，霞径一相访。
赠郑员外:骢马拂绣裳，按兵辽水阳。西分雁门骑，北逐楼烦王。闻道五军集，相邀百战场。风沙暗天起，虏骑森已行。儒服揖诸将，雄谋吞大荒。金门来见谒，朱绂生辉光。数年侍御史，稍迁尚书郎。人生志气立，所贵功业昌。何必守章句，终年事铅黄。同时献赋客，尚在东陵傍。
赠房侍御（时房公在新安）:志士固不羁，与道常周旋。进则天下仰，已之能晏然。褐衣东府召，执简南台先。雄义每特立，犯颜岂图全。谪居东南远，逸气吟芳荃。适会寥廓趣，清波更夤缘。扁舟入五湖，发缆洞庭前。浩荡临海曲，迢遥济江壖。征奇忽忘返，遇兴将弥年。乃悟范生智，足明渔父贤。郡临新安渚，佳赏此城偏。日夕对层岫，云霞映晴川。闲居恋秋色，偃卧含贞坚。倚伏聊自化，行藏互推迁。君其振羽翮，岁晏将冲天。
晚出伊阙寄河南裴中丞:退无偃息资，进无当代策。冉冉时将暮，坐为周南客。前登阙塞门，永眺伊城陌。长川黯已空，千里寒气白。家本渭水西，异日同所适。秉志师禽尚，微言祖庄易。一辞林壑间，共系风尘役。交朋忽先进，天道何纷剧。岂念嘉遁时，依依偶沮溺。
送朱大出关:楚客西上书，十年不得意。平生相知者，晚节心各异。长揖五侯门，拂衣谢中贵。丈夫多别离，各有四方事。拔剑因高歌，萧萧北风至。故人有斗酒，是夜共君醉。努力强加餐，当年莫相弃。
宿天竺寺:松柏乱岩口，山西微径通。天开一峰见，宫阙生虚空。正殿倚霞壁，千楼标石丛。夜来猿鸟静，钟梵响云中。岑翠映湖月，泉声乱溪风。心超诸境外，了与悬解同。明发唯改视，朝日长崖东。湖色浓荡漾，海光渐曈朦。葛仙迹尚在，许氏道犹崇。独往古来事，幽怀期二公。
出萧关怀古:驱马击长剑，行役至萧关。悠悠五原上，永眺关河前。北虏三十万，此中常控弦。秦城亘宇宙，汉帝理旌旃。刁斗鸣不息，羽书日夜传。五军计莫就，三策议空全。大漠横万里，萧条绝人烟。孤城当瀚海，落日照祁连。怆矣苦寒奏，怀哉式微篇。更悲秦楼月，夜夜出胡天。
南楚怀古:南国久芜漫，我来空郁陶。君看章华宫，处处生黄蒿。但见陵与谷，岂知贤与豪。精魂托古木，宝玉捐江皋。倚棹下晴景，回舟随晚涛。碧云暮寥落，湖上秋天高。往事那堪问，此心徒自劳。独馀湘水上，千载闻离骚。
经杀子谷:扶苏秦帝子，举代称其贤。百万犹在握，可争天下权。束身就一剑，壮志皆弃捐。塞下有遗迹，千龄人共传。疏芜尽荒草，寂历空寒烟。到此尽垂泪，非我独潸然。
早过临淮:夜来三渚风，晨过临淮岛。湖中海气白，城上楚云早。鳞鳞鱼浦帆，漭漭芦洲草。川路日浩荡，惄焉心如捣。且言任倚伏，何暇念枯槁。范子名屡移，蘧公志常保。古人去已久，此理今难道。
乘潮至渔浦作:舣棹乘早潮，潮来如风雨。樟台忽已隐，界峰莫及睹。崩腾心为失，浩荡目无主。豗忄画浪始闻，漾漾入鱼浦。云景共澄霁，江山相吞吐。伟哉造化工，此事从终古。流沫诚足诫，商歌调易若。颇因忠信全，客心犹栩栩。
秋山夕兴:山月松筱下，月明山景鲜。聊为高秋酌，复此清夜弦。晤语方获志，栖心亦弥年。尚言兴未逸，更理逍遥篇。